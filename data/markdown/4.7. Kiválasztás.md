4.7. A kiválasztás             Készítette: Vizkievicz András

A fejezet a követelményrendszer 4.7. pontja alapján készült.

Bevezetés

A kiválasztás minden állati szervezet alapvető önfenntartó működései közé tartozik,

elsősorban ozmoreguláció, azaz a szervezet optimális ozmotikus koncentrációjának a fenntartása,

másodsorban méregtelenítés.

A kiválasztó működés

a feleslegben felvett és a szervezet belső egyensúlyát veszélyeztető (víz, sók stb.),

valamint az anyagcsere során feleslegessé vált (NH3, karbamid, húgysav, tejsav, bilirubin stb.), nagyobb mennyiségben mérgező anyagokat távolítja el a szervezetből.

Tágabb értelemben kiválasztó működést lát el

a tüdő, mivel közreműködik az anyagcserében keletkezett szén-dioxid eltávolításában.

A máj szintén kiválaszt, amikor a hemoglobin bomlásából származó bilirubint az epével a bélcsatornába üríti.

A bőr verejtékmirigyeinek működése révén a víz, konyhasó, illatanyagok és egyes gyógyszerek kiválasztását végzi.

A tápcsatorna – végbél – elsősorban a sókiválasztásban működhet közre.

Szűkebb értelemben azonban csak a kiválasztószervek, a vesék végeznek kiválasztást. A vesék működésükkel biztosítják a szervezet belső egyensúlyát, mivel eltávolítják a felesleges vizet, ionokat, mérgező bomlástermékeket, ezáltal kialakítják a belső környezet – a testfolyadékok – optimális összetételét. Továbbá a vese a benne termelődő szöveti hormonok révén részt vesz a vérnyomás szabályozásában, ill. a D-vitamin aktív formájának előállításában.

A szervezet szabályozott belső egyensúlya a homeosztázis lásd még 4.1.1. fejezet

A többsejtű állatokban a sejtek többsége már nem érintkezik a külvilággal, számukra a környezetet a testfolyadékok jelentik (a szövet közti folyadék és a vér). Ezek a folyadékterek belső környezetet teremtenek a sejtek számára. A belső környezet legfontosabb feladata, hogy biztosítsa a sejtek működéséhez a megfelelő feltételeket az anyagcsere-folyamatokhoz szükséges anyagok odaszállításával, ill. a bomlástermékek eltávolításával.

A belső környezet fontos tulajdonsága összetételének viszonylagos állandósága, ami igen bonyolult szabályozás révén valósul meg. A belső környezet szabályozott dinamikus állandóságát homeosztázisnak nevezzük. A homeosztázisnak köszönhetően a sejtek számukra optimális környezetben működhetnek. A belső környezet legfontosabb szabályozott paraméterei a következők:

ozmotikus koncentráció,

ionösszetétel,

testfolyadékok kémhatása,

testfolyadékok térfogata.

E paraméterek viszonylagos állandósága a vese működésével biztosíthatók. Az egyes paraméterek értékei fajonként eltérőek lehetnek. Fejlettebb élőlényeknél a testfolyadékok tápanyag-koncentrációja és a testhőmérséklet is a szabályozott tényezők közé tartoznak.

Izoozmózis

Az izoozmózis az ozmotikus koncentráció állandóságának a törvénye. A testnedvek – vér, sejtnedv, szövetnedv, nyirok - ionkoncentrációja arányos e folyadékok ozmózisnyomásával, amelynek alapvető szerepe van a sejtek alakjának a meghatározásában.

A sejtek optimális alakja az anyagcsere-folyamatok zavartalan lejátszódása miatt fontos, mivel a sejtek belső szerkezete, a sejtszervecskék megfelelő elrendeződése csak meghatározott sejtalak mellett valósul meg.

Ha vörösvértesteket

desztillált vízbe vagy hipotóniás oldatba teszünk - amelynek ozmózisnyomása jóval kisebb a sejtplazmáénál - a sejtekbe nagy mennyiségű víz áramlik, amelynek következtében a sejtek legömbölyödnek, majd kipukkadnak (hemolízis).

Ellenkező esetben, ha a sejtet a sejtplazmánál töményebb – hipertóniás - oldatba helyezzük, a sejtek vizet veszítenek és összezsugorodnak.

Izotóniás környezetben ozmotikus egyensúly alakul ki, tekintve, hogy a külső oldat koncentrációja megegyezik a citoplazma töménységével.

Izoionia

Az izoionia az egyes ionok egymáshoz viszonyított arányának az állandósága. Tehát nemcsak az ionok koncentrációjának abszolút értéke, hanem a különböző ionok aránya is fontos a sejten belüli és a sejten kívüli térben.

Példaként a sejtekben a káliumionok koncentrációja magas, a nátriumionoké alacsony, ugyanakkor a sejten kívüli térben fordítva, a nátriumionok koncentrációja nagy és a káliumé kicsi. A nátrium a sejtek számára enzimméreg, viszont a kálium bizonyos koncentrációban pedig szükséges az enzimek működéséhez.

Izohidria

A testfolyadékok pH-állandóságának törvénye. Emberben a vér pH-ja 7,38 és 7,42 közé esik. Ettől eltérést okozhat:

ha a tüdőben a vér széndioxid-leadása csökken, ekkor a vér savasodik, ami eszméletvesztést eredményezhet.

Hiperventilláció esetén ellenkezőleg, a túlzott széndioxid-leadás miatt a vér pH-ja emelkedik, ami szintén ájuláshoz vezet.

Erős éhezéskor, ill. a cukorbetegeknél a vérben különféle anyagcseretermékek - acetecetsav, béta-oxivajsav - halmozódnak fel, amelyek eszméletvesztést okozhatnak.

Izovolémia

A testfolyadékok térfogata állandóságának törvénye.

Véradás során átlagosan 450 ml vért vesznek le, a hiányzó mennyiséget kb. 5 hét alatt pótolja a szervezet. 15-30%-os vérveszteség már rosszulléttel, vérnyomáseséssel, eszméletvesztéssel járhat. 40-50%-os vérvesztés a keringés összeomlása miatt életveszélyes állapotot eredményez.

Az ember kiválasztó-szervrendszerének a részei:

a páros vesék,

a páros húgyvezetékek,

a páratlan húgyhólyag,

a páratlan húgycső.

A vese feladatai

Nemkívánatos anyagok eltávolítása:

anyagcsere-végtermékek,

feleslegben felvett anyagok.

Benne termelődő hormonok révén

a vérnyomás szabályozása: renin,

vörösvértest-képződés serkentése: eritropoetin.

H+-kiválasztás miatt a pH-szabályozás, sav-bázis egyensúly biztosítása.

Vitaminszintézis: a D-vitamin aktív formájának előállítása.

A vese felépítése

A vesék a hasüreg hátsó falán, a gerincoszlop két oldalán, az alsó bordák magasságában helyezkednek el. A vesék alakja babhoz hasonlít. A ‘bab’ homorulatában található a vesekapu, ahol a vesét ellátó erek, idegek lépnek be, ill. ki és itt hagyja el a vesét a húgyvezeték. A vesék fej felé eső csúcsán sapkaszerűen helyezkednek el a mellékvesék, kiválasztást nem végeznek, belső elválasztású mirigyek.

A vesét 3 rétegű tok veszi körül.

A legkülső réteg egy kötőszövetes hártya, a hasfal háti oldalához kapcsolja a vesét.

A középső réteget 1 cm vastag zsírszövet építi fel. Jelentősebb éhezésnél a zsír mennyisége lecsökken, aminek következtében a vesék elmozdulhatnak helyükről, ez a vándorvese.

A legbelső vékony rostos lemez rátapad a vese felszínére.

A vese hosszmetszeti képén jól látszik, hogy nem tömör, hanem üreges szerv,

a kb. 2,5 cm széles, külső tömör állomány

egy nagyobb központi üreget, a vesemedencét veszi körül.

A karéjszerűen elhelyezkedő veseszövetben

perifériásan a szemcsézett kéregállományt és

az üreg felé eső sugaras lefutású velőállományt különböztethetjük meg.

A kéregállomány oszlopként benyomul a velőállományba, és azt vesepiramisokra tagolja. A vese központi ürege a vesemedence, elkeskenyedve, éles határ nélkül megy át a húgyvezetékbe.

A vese működése röviden

A vesék működésének a terméke a vizelet, amely

a szűrőműködés,

a visszaszívó működés és

a kiválasztó működés eredményeként jön létre.

A szűrőműködés során csaknem fehérjementes vérplazma, a szűrlet jön létre. A szűrletben a fehérjéken kívül a vérplazma minden alkotója változatlan koncentrációban van jelen. Így tartalmaz

vizet, sókat,

tápanyagokat – glükózt, aminosavakat stb. –,

bomlástermékeket – karbamidot, urobilinogént, húgysavat stb. –,

hormonokat – szteránvázas ivari hormonokat, kisebb peptidhormonokat, mint pl. hCG-t, a terhességi hormont.

A szűrőberendezés ugyanakkor visszatartja a vér alakos elemeit és a plazmafehérjék nagy részét, pl. az albuminokat, globulinokat, fibrinogént, így azok sem a szűrletben, sem a vizeletben nem jelennek meg.

Ha a vizelet mennyiségét és összetételét összevetjük a szűrletével, jelentős különbségeket tapasztalunk. Ennek az az oka, hogy a szűrletből igen nagymértékű (99%) visszaszívás történik, mivel rengeteg olyan anyagot tartalmaz, amelyek a szervezet számára még szükségesek, pl. glükóz, aminosavak, sók és víz. A visszaszívó működések során a hasznos anyagok visszakerülnek a vérbe,

a glükóz, aminosavak, sók aktív transzporttal,

a víz pedig passzív transzporttal, ozmózissal.

Az elvezető csatornák falának kiválasztó tevékenységének eredményeként a vizeletben megnő egyes anyagok koncentrációja a vérplazmához képest. A kiválasztást aktív transzportfolyamatok valósítják meg, ekkor az elvezető csatornát kísérő hajszálerekből olyan anyagok kerülnek a szűrletbe, amelyek

méretüknél fogva nem szűrődnek át a vérből, mint pl. egyes gyógyszerek,

vagy nagyobb mennyiségük eltávolítása szükséges, pl. H+ (vér pH-szabályozása).

A vizelet koncentrációja széles határok között változhat a körülményektől függően, napi mennyisége kb. 1,5 l, szalmasárga, átlátszó, pH-ja 6 körüli. Tartalmaz

vizet, ionokat (Na+, K+, Ca2+, CI-, NH4+, PO43- stb.),

karbamidot (az aminosavak N-tartalmú bomlásterméke),

húgysavat (a purinbázisok N-tartalmú bomlásterméke),

urobilinogént (a hemoglobin bomlásterméke),

tejsavat (megerőltető izommunka esetén),

szteroidhormonokat,

terhesség esetén a hCG terhességi hormont, gyógyszereket, méreganyagokat.

4.7.3. A kiválasztó szervrendszer egészségtana

Nemcsak a vizelet koncentrációja változhat széles határok között, hanem az összetételét és a mennyiségét egyaránt számos körülmény befolyásolja, mint pl.

a táplálék és az elfogyasztott folyadék minősége és mennyisége,

hőmérséklet, fizikai aktivitás,

különféle élettani állapotok, mint pl. terhesség.

A vizelet tulajdonságainak – mennyisége, színe, szaga, kémhatása, sűrűsége, kémiai összetétele – megváltozásából a kiválasztó-szervrendszer működésének zavarára és számos belgyógyászati problémára is fény derülhet. Ezért a vizelet vizsgálata számos betegség diagnózisához elengedhetetlen.

A vizelet mennyiségének kóros megnövekedése egyes hormonális rendellenességekre hívhatja fel a figyelmet.

Amennyiben a hipotalamuszban csökken vagy megszűnik a víz visszaszívását serkentő ADH (vazopresszin) hormon termelődése, akár napi 15 liter híg vizelet is keletkezhet, folyamatos gyötrő szomjúság mellett.

Inzulin hiányában – I. típusú cukorbetegség esetén - is megnő a vizelet mennyisége, mivel a szűrlet koncentrációja a benne maradó cukortól magas lesz, így az ozmotikus egyensúly eltolódása miatt kevesebb víz tud visszaszívódni a vesében.

Mindkét betegség esetén a betegek vízfogyasztása a vízvesztés következtében jelentősen megnő.

Egészséges éhező ember vizelete cukormentes, hiszen a szűrletbe került glükóz teljes mennyisége aktív transzporttal visszaszívódik, azonban cukorbetegség esetén a magas vércukorszint miatt a glükóz megjelenik a vizeletben.

Nagyobb mennyiségű fehérje megjelenése a vizeletben a vese, ill. a húgyutak gyulladásos, fertőzéses folyamataira utalhat, csakúgy, mint a fehérvérsejtek, ill. a vér jelenléte. Albuminokat akkor lehet kimutatni a vizeletből, ha a szűrőberendezés negatív töltése megszűnik, mivel ekkor már nem képes visszatartani a szintén negatív töltésű fehérjemolekulákat.

A véres vizelet továbbá jelezhet vese-, ill. húgyúti tumort és vesekövet, a hemoglobin megjelenése pedig hemolízisre utalhat.

Vesekő abban az esetben alakul ki, ha a vizelet kissé lúgosabb, ill. töményebb az optimálisnál, ekkor az egyébként oldott sók kikristályosodva apró szemű vesehomokot vagy egy nagyobb méretű vesekövet képeznek. A vesekő kialakulhat a vesemedencében vagy a húgyhólyagban egyaránt. Megfelelő mennyiségű folyadék fogyasztásával csökkenteni lehet a sók kiválásának a kockázatát.

Csökkent mennyiségű vizeletet eredményezhet a veseelégtelenség, a vese működésének súlyos zavara. Ebben az esetben a különféle toxikus anyagok nem tudnak távozni a szervezetből, s emiatt a vérben felhalmozódnak. A betegséget okozhatja a vese ereinek a szűkülete, károsodása – pl. cukorbetegség következtében –, ami miatt a vesén áthaladó vér mennyisége, ill. nyomása annyira lecsökken, hogy nem megfelelő a szűrőműködés hatékonysága. A vese szöveteinek – nefronjainak - a károsodása gyulladásos vagy mérgezéses okok miatt szintén veseelégtelenséghez vezethet.

A betegség kezelésére megoldás lehet a művesekezelés vagy a veseátültetés.

A művesekezelés – dialízis – az elégtelen veseműködések pótlására szolgáló eljárás. Többféle formája ismert. A hemodialízis dialízisközpontokban történik, hetente 3 x 4 óra időtartamban. A kezelés során a beteg vérét a dializáló gépbe vezetik, ahol egy féligáteresztő falú csőben áramlik egy dializáló folyadékkal körülvett térben, majd a berendezésből a vér salakanyagoktól megtisztulva kerül vissza a szervezetbe. Működési elve a diffúzió, a mérgező anyagok a koncentrációkülönbségnek megfelelően jutnak ki a vérből a féligáteresztő hártyán keresztül a csöveket körülvevő steril dializáló oldatba.

A vizelet elvezetése

A vizelet a vesében a vesemedencében gyűlik össze, innen a húgyvezeték perisztaltikus mozgással továbbítja a húgyhólyagba, ahol időlegesen tárolódik, ill. szakaszosan ürül a húgycsövön keresztül.

A hólyag a falában található simaizomréteg összehúzódásával aktívan részt vesz a vizeletürítésben.

A húgycső a húgyhólyag alsó részéből indul ki, eredési helyén gyűrű alakú simaizom található, lejjebb pedig egy erős, harántcsíkolt záróizom, mellyel a vizeletürítés akaratlagosan szabályozható. A végbél záróizmához hasonlóan tehát a húgycsőnek is van egy simaizomból álló záróizma és egy harántcsíkolt záróizma. A húgycső a nőknél rövidebb, önállóan nyílik a külvilágba, férfiaknál hosszabb, a péniszben fut, ugyanis a vizeletelvezető és az ivarutak végső szakasza közös, a prosztatában a húgycső egyesül az ondóvezetékkel.

A vese mikroszkópos szerkezete, a nefronok felépítése és működése részletesebben

A vese anatómiai és funkcionális egysége a nefron, számuk egy vesében kb. 1,5 millió. A nefron

a vesetestecskére és

az elvezető csatornára tagolható.

A vesetestecske (Malpighi-féle vesetestecske) a kéregállományban helyezkedik el,

hajszálérhálózatból – érgomolyag – és az azt körülvevő

kettős falú Bowman-tokból áll.

Az érgomolyag egy speciális hajszálérhálózat, mivel az odavezető arteriola kapillárisokra történő oszlása után újra arteriolává szedődik össze. A kilépő arteriola átmérője kisebb, mint az odavezető éré, aminek a jelentősége abban áll, hogy a szűrőműködéshez megfelelően magas marad a vérnyomás a kapillárisban, ill. a jelentős mennyiségű folyadékkilépés – szűrőműködés – ellenére sem esik a vérnyomás jelentősen ezen az érszakaszon. Az érgomolyag kapillárisait pórusos laphámsejtek bélelik, rajtuk 50-100 nm széles nyílások találhatók.

Az érgomolyagból kilépő arteriola rövid lefutás után ismét hajszálerekre bomlik, melyek harisnyaszerűen veszik körül ugyanannak a nephronnak az elvezető csatornáját. Ezek a kapillárisok összeszedődve már vénákká egyesülnek, amik végül a vesekapun keresztül hagyják el a vesét.

A kehelyszerű Bowman-tok érgomolyag felé eső részét speciális laphámsejtek, ún. lábassejtek bélelik egy rétegben, melyek nyúlványos sejtek, nyúlványaik nem érnek össze, közöttük kisebb-nagyobb rések vannak, ezeken keresztül az érgomolyag alaphártyája kapcsolatban van a Bowman-tok üregével. Így az vér és a Bowman-tok ürege között csupán az alaphártya képezi a válaszfalat, ami egyben szűrőberendezésként is működik.

Az elvezető csatorna felépítése és működése alapján 3 további szakaszra tagolható,

a közeli kanyarulatos csatornára (proximális tubulus),

a Henle-kacsra és

a távoli kanyarulatos csatornára (disztális tubulus).

A Bowman-tokból eredő közeli csatorna zömmel a kéregállományban található. A csatorna falát működésének megfelelően – felszívás – mikrobolyhos egyrétegű hám alkotja.

A proximális tubulus belépve a velőállományba egy hosszú, sugárirányú, majd hajtűszerűen visszakanyarodó csőben, a Henle-kacsban folytatódik. A távoli csatorna a Henle-kacs felső részének a folytatása, szintén a kéregállományban található.

A nefronok disztális tubulusai a velőállományban sugarasan futó gyűjtőcsövekbe nyílnak. Átlagosan 6 nefron csatlakozik a gyűjtőcsatornába. Több gyűjtőcsatorna közös kivezetőcsőbe vezet, melyek többedmagukkal a veseszemölcsök csúcsán nyílnak a vesemedencébe.

A szűrőműködés

A szűrőműködés során az érgomolyagból a vérplazma egy része, a vér hidrosztatikai nyomásának a hatására, a Bowman-tok üregébe jut. A folyamat eredménye az elsődleges szűrlet, amely gyakorlatilag fehérjementes vérplazma. (A veséhez naponta érkező mintegy 20 kg-nyi albuminból kb. 8 g átszűrődik, de ez a vizeletben nem jelenik meg, tekintve, hogy a proximális tubulus sejtjei endocitózissal a fehérjéket felveszik.)

A szűrőberendezés az érgomolyagot és a Bowman-tok falát elválasztó negatív töltésű rostos alaphártya. A szűrő pórusai akkorák, hogy a vér alakos elemeit és a negatív töltésű nagy méretű plazmafehérjék zömét visszatartják.

Tehát a szűrletben a vérplazma minden alkotója – a fehérjéken kívül – változatlan koncentrációban jelen van.

A szűrőműködés hatékonyságát növeli a hajszálérgomolyagban uralkodó nagy vérnyomás (kb. 50 Hgmm), ami annak köszönhető, hogy az érgomolyagból kivezető arteriola átmérője kisebb, mint az odavezető artelioláé.

A szűrőműködés az érgomolyag kapillárisaiban és a Bowman-tokban uralkodó nyomáskülönbségnek köszönhető, passzív folyamat, energiát nem igényel. A szűrés egymással ellentétes hatások eredőjeként valósul meg.

A vér hidrosztatikai nyomása (Pv) az érpályából kifelé préseli a vérplazmát,

ennek ellene hat a vérplazmafehérjék kolloidozmotikus nyomásából (Pcoll) adódó szívóerő

és a Bowman-tok üregében található szűrlet hidrosztatikai nyomása (PB).

Tehát az eredő nettó filtrációs nyomás: Peff= Pv - Pcoll - PB

Az érgomolyagokhoz vezető arteriolákban a nyomás kb. 50 Hgmm, a vérplazma kolloidozmotikus nyomása 25 Hgmm, a tok belsejében mérhető szűrlet nyomása kb. 15 Hgmm. Peff = 50-25-15 = kb. 10 Hgmm.

Az érgomolyagok szűrési kapacitását a glomeruláris filtrációs rátával (GFR) lehet jellemezni, ami megadja az időegység alatt átszűrődő folyadék mennyiségét. Segítségével megadható egy adott anyag (marker) időegység alatti kiürülésének mértéke a plazmából. Átlagos testméreteket véve átlagértéke kb. 120 ml/min. A GFR meghatározása markervegyületek segítségével történik. A vizsgálat során a vérplazma és a vizelet elemzéséből a markerek clearance-ét (tisztulás) határozzák meg. A clearance (C) az a plazmatérfogat, amely tartalmazza az időegység alatt kiürült anyag mennyiségét, dimenziója ml/min. A leggyakrabban használt vegyületek az inulin és a kreatinin. Fontos követelmény a vizsgálatban használt anyaggal szemben, hogy 100%-a átszűrődjön, ne szívódjon vissza semmilyen mértékben, ne legyen bomlékony és ne szintetizálódjon a vesében. A megadott feltételeknek eleget tevő anyag esetében a clearance értéke megegyezik a (GFR) értékével. Az eljárás során a vérplazmában levő ismert mennyiségű anyag koncentrációját hasonlítják össze a vizeletben megjelenő mennyiségével. Ez alapján Cinulin = GFR = U.V/P

ahol U = az adott anyag (inulin) vizeletben mért koncentrációja,

V = időegység alatt kiválasztott vizeletmennyiség,

P = az adott anyag (inulin) plazmában mért koncentrációja.

Az említett hatásokra a vesén áthaladó vérplazma mintegy 20%-a szűrődik át. A napi szűrletmennyiség kb. 1000 liter vérplazma átszűrődésével jön létre. 24 óra alatt a két vesében tehát kb. 180 liter szűrlet keletkezik. Ennek ellenére a napi vizelet mennyiség csupán átlag 1,5 liter.

A vesetestecskében keletkezett elsődleges szűrlet a nefronban történő áramlása során mind összetételében, mind mennyiségében jelentős változáson megy keresztül. Mivel a szűrlet rengeteg olyan anyagot tartalmaz, amely a szervezet számára még szükséges, a szűrlet anyagainak a 99%-a visszaszívódik a csatornák közti szövet alapállományába, majd onnan a csöveket körülvevő hajszálerekbe.

Visszaszívó működés

A glükóz és az aminosavak visszaszívódása

Az átszűrődött glükóz

100%-a

a proximális tubulusban szívódik vissza,

aktív transzporttal (Na+-glükóz kotranszport),

ezért egészséges, éhező ember vizeletében nem (vagy csak nyomokban) mutatható ki cukor.

Amennyiben a vérplazmában – és a szűrletben – a glükóz koncentrációja meghaladja a 200 mg/100 ml-t, a cukor megjelenik a vizeletben, mivel az aktív transzporttal visszaszívást végző szállítómolekulák elérik kapacitásuk felső határát. A glükózhoz hasonlóképpen szívódnak vissza az aminosavak.

Feladat

A mellékelt ábra a vese nefronjaiban a glükóz transzportfolyamatai sebességének a változását tünteti fel a vérplazma glükóz koncentrációjának a függvényében. A grafikon görbéi egyben tükrözik az egyes testfolyadékokban a glükóz mennyiségének a változását. Az ábra tanulmányozása után oldja meg a feladatokat!

Társítsa a görbék betűjelét a megfelelő értékekhez! 3 pont

Az átszűrődött glükóz mennyisége:

Visszaszívott glükóz mennyisége:

Kiválasztott glükóz mennyisége:

Válaszoljon röviden az alábbi kérdésekre!

A vizsgálatban mely tényezőt tekintjük a kísérlet független változójának?

Az ábra alapján energia igény szerint milyen típusú transzportfolyamatra utal a glükóz visszaszívódása?

Az ábra alapján energiaigény szerint milyen típusú transzportfolyamatra utal a glükóz átszűrődése a vérplazmából a szűrletbe?

A vérplazma mely glükózkoncentráció-értéke felett jelenik meg a vizeletben a cukor?

Mely hormon hiánya okozhatja a glükóz megjelenését a vizeletben?

Megoldás

Az átszűrődött glükóz mennyisége: A

Visszaszívott glükóz mennyisége: C

Kiválasztott glükóz mennyisége: B

A vérplazma glükózkoncentrációját

Aktív transzport/ATP-t igénylő/energiát igénylő

Passzív transzport/diffúzió/ATP-t nem igénylő/energiát nem igényló

200 mg/100 ml

Inzulin

A sók és a víz visszaszívódása

A sók és a víz az elvezető csatorna csaknem teljes hosszában, ill. a gyűjtőcsövek területén is visszaszívódnak.

A sók – elsősorban a NaCl, mivel ez az ion teszi ki a szűrlet ionjainak 90%-át – elsősorban aktív transzporttal,

a víz az oldott anyagok mozgását követve vízcsatornákon (aquaporinokon) keresztül passzív transzporttal – ozmózissal – szívódik vissza.

A proximális tubulus működése

A víz és a sók nagy része – kb. 70%-a – a proximális tubulusban szívódik vissza. A proximális tubulust körülvevő erekben található vér ozmotikus szívóereje jelentősen megnő, mivel a szűrőműködés során kilépett nagy mennyiségű víz miatt megnő a vérfehérjék ozmotikus koncentrációja, ami hajtóereje lesz a víz passzív mozgásának.

A proximális tubulus végén a szűrlet koncentrációja nagyjából megegyezik a vérplazma koncentrációjával, azaz izoozmotikus.

Bármely, a csatornában nem felszívódott ozmotikusan aktív anyag – pl. cukorbetegség esetén a cukor – csökkenti a víz visszaszívódását, s emiatt a következő szakaszba érkező folyadék mennyisége megnő. A későbbi szakaszok nem képesek a megnövekedett vízmennyiséget visszaszívni, ezért a vizelet mennyisége megnövekszik. Ezt a jelenséget ozmotikus diuresisnek nevezzük, ezzel magyarázzuk a cukorbetegek nagyobb mértékű vizeletürítését.

Henle-kacs működése

A Henle-kacs leszálló és felszálló ágában eltérő jellegű transzportfolyamatok működnek.

A leszálló ágban

az átszűrődött víz további 15%-a szívódik vissza,

ugyanakkor a csatorna fala a sók számára szinte átjárhatatlan.

A folyamatok eredményeként a leszálló ágban a szűrlet koncentrációja a vesepiramisok csúcsa felé egyre nő, a vérplazma koncentrációjához képest hiperozmotikussá válik. A víz passzív transzportját – ozmózist – az teszi lehetővé, hogy a leszálló ág csövei rendkívül nagy ozmotikus koncentrációjú szöveti környezetben haladnak.

A Henle-kacs felszálló ágának fala ugyanakkor

a víz számára átjárhatatlan,

míg a sók aktív transzporttal kilépnek a csöveket körülvevő szövet közötti folyadékba, létrehozva e tér magas ozmotikus koncentrációját.

Mindezek miatt a felszálló ág folyadéka a kéregállomány felé egyre hígul, a disztális tubulusba érkezve hipoozmotikussá válik.

A felszálló ágból kiáramló sók tehát fokozzák a csövek körüli szövetnedv és az itt futó véredényekben a vérplazma koncentrációját, aminek köszönhetően a víz passzív transzporttal léphet ki a leszálló ágból és a gyűjtőcsatornákból, amelyek szintén ezen a területen keresztül futnak le. Az aktív transzportfolyamatoknak köszönhetően a vesepiramisok csúcsa felé egyre növekedő koncentrációgradiens jön létre.

A koncentrációgradiens kialakulásában elsődleges szerepet játszik a Henle-kacs felszálló ágában folyó NaCl-visszaszívás, amelyet nem kísér víz-visszaszívás. Ennek köszönhetően a szövetnedv NaCl-koncentrációja meghaladja a felszálló és a leszálló ág szűrletének koncentrációját.

A szövetnedv NaCl-koncentrációjának további növelésére a leszálló és a felszálló ágak egymás melletti lefutásának köszönhetően kialakuló ellenáramú sokszorozás ad lehetőséget.

Ennek lényege, hogy

a felszálló ágból kilépett sók növelik a csövek közötti tér (szövetnedv) koncentrációját (2),

mivel a leszálló ágból víz szívódik vissza, a szűrlet NaCl-koncentrációja emelkedik (3),

mire a felszálló ág kezdetéhez kerül (4), ebből a magasabb NaCl-koncentrációjú szűrletből jut ki a NaCl aktív transzporttal a szövetnedvbe tovább emelve annak töménységét. (5)

A töményebb szöveti tér hatására fokozódik a leszálló ágban a víz kilépése, ami tovább növeli a leszálló ág koncentrációját (6) és így tovább.

Az ellenáramú sokszorozást kiegészíti a csatornákat körülvevő, egymással és a csatornákkal párhuzamosan futó erek ellenáramú kicserélése. Az erekben áramló vér összetétele kiegyenlítődik a környezetével, a leszálló erekben áramló vér egyre hiperozmotikusabbá válik, a párhuzamosan felszálló erekben pedig átveszi a csatornákból kiáramló víz egy részét.

A dializáló berendezés hatékony működése is az ellenáram elvén alapul, a csőben áramló vérrel ellentétes irányban mozog a dializáló folyadék, ami a cső teljes hosszában fenntartja a káros anyagok koncentrációgradiensét, és emiatt egyenletes diffúziósebességet tart fenn a két folyadéktér között. Amennyiben a folyadékok azonos irányban áramlanának, akkor anyagtartalmuk egyre jobban kiegyenlítődne.

A halak külső gázcseréje hasonlóan ellenáramlás elvén alapszik.

A disztális tubulus működése

A disztális tubulusban csak kismértékű só- (5%) (aldoszteron) és jelentéktelen vízvisszaszívás történik. A folyamatok eredményeként a gyűjtőcsatorna felé a kezdeti szűrlet mennyiség 15%-a, kb. 27 dm3 folyadék halad.

4.7.2. A kiválasztás szabályozása, a gyűjtőcsatornák működése

A gyűjtőcsatornák feladata a vesemedencében összegyűlő vizelet végleges mennyiségének kialakítása, összetételének és ozmotikus koncentrációjának a végső beállítása. A gyűjtőcsatornában a só és a víz visszaszívódásának a mértéke hormonálisan – ADH, aldoszteron – szabályozott a szervezet só- és vízellátottságának megfelelően.

A gyűjtőcsövek a Henle-kacsokkal párhuzamosan futnak a vesepiramisok csúcsai felé, egyre nagyobb koncentrációjú szövetnedvvel körülvéve. A gyűjtőcsövek végére kialakul a végleges vizelet, amely az eredeti szűrletmennyiség kb. 1 - 0,5%-a, töménysége általában hiperozmotikus.

A gyűjtőcsövekben a víz visszaszívódását elősegítő hormon, az ADH (antidiuretikus hormon, vazopresszin) a hipotalamuszban termelődik, és az agyalapi mirigy hátsó lebenyében raktározódik. Innen szabadul fel szükség esetén a hipotalamusz idegsejtjeinek hatására, melyek közvetve képesek érzékelni a vér koncentrációját (ozmózisnyomását).

Vízhiányos állapotban – amikor a vér ozmotikus koncentrációja (ozmózisnyomása) megnő –

fokozódik az ADH felszabadulása,

melynek hatására a gyűjtőcsövek fala áteresztővé válik a víz számára, így az passzív transzporttal a csatornákat körülvevő nagyobb koncentrációjú szövetnedvbe, ill. a vérplazmába áramlik.

Ennek eredményeképpen a vizelet mennyisége csökken, koncentrációja nő.

A gyűjtőcsatornák falában az akvaporin-2 (AQP-2) típusú vizescsatornák teszik lehetővé a víz passzív transzportját, melyek beépülését a sejthártyába az ADH hormon szabályozza.

Az ADH a vízvisszaszívás növelése, ill. az erek tónusának fokozása révén a vérnyomást is emeli (vazopresszin). Az ADH elválasztásának mértékét ezért a vérnyomás is befolyásolja. A pitvarok falában található nyomásérzékelő receptorok magas vérnyomás esetén gátolják az ADH termeléséért felelős neuronok hormonelválasztását.

ADH hiányában nagy mennyiségű, híg vizelet keletkezik, a vérnyomás csökken.

A Na+ visszaszívódását – Na+-K+ csere révén – a disztális tubulusban és a gyűjtőcsövekben a mellékvesekéregben termelődő szteránvázas aldoszteron serkenti, amely sóhiányos állapotban termelődik fokozottabban. A sóvisszaszívódás növekedése esetén fokozódik a víz visszaszívása is, hiszen a víz passzív mozgását a növekvő koncentrációgradiens elősegíti, aminek köszönhetően emelkedik a vérnyomás.

Aldoszteron hiányában ezért nagyobb mennyiségű, a sóvesztés miatt koncentráltabb vizelet alakul ki, a vérnyomás pedig csökken. A hormon elválasztásának a mértékét – az ACTH mellett – ezért döntően a vérnyomás határozza meg (renin-angiotenzin rendszeren keresztül), az alacsony vérnyomás fokozza a termelődését.

Ha a vérnyomás csökken,

a vesében az érgomolyaghoz vezető arteriola falában található speciális simaizomsejtek – juxtaglomeruláris sejtek - renint választanak ki közvetlenül a keringésbe.

A renin egy enzim, amely a máj által felszabadított angiotenzinogént átalakítja angiotenzin I-gyé.

Végül az angiotenzin I a tüdőben átalakul angiotenzin II-vé, mely fokozza az aldoszteronelválasztást, ill. növeli a vérnyomást.

A karbamid – urea – az aminosavak nitrogéntartalmú részének – aminocsoportjának – bomlásából jön létre a májban. Visszaszívódása passzív transzporttal történik. A proximális tubulusban kb. 50%-a szívódik vissza. A karbamid a gyűjtőcsövekből is jelentős mértékben lép ki, hozzájárulva a csatornák közötti tér növekvő koncentrációgradiensének kialakításához.

A vese szerepe a vér pH-jának szabályozásban

A vesékben a gyűjtőcsatornák sejtjei a vér savasodásakor szén-dioxidot vesznek fel. A sejtekben a szén-dioxid a vízzel szénsavat képez, ami bomlik. A H+- ionok a szűrletbe kiválasztódnak, s a vizelettel távoznak, míg a HCO–3-ionok visszakerülnek a vérbe.