6.1. Molekuláris genetika

6.1.1. Alapfogalmak, információáramlás

Készítette: Vizkievicz András

A DNS megkettőződése, a replikáció (lásd még 2.1. Szervetlen és szerves alkotóelemek)

A sejtek osztódásához szükséges a genetikai információ pontos megkettőződése és átadása az utódsejteknek, ez biztosítja ugyanis a biológiai információ lényegében változatlan megőrzését az utódnemzedékben. A DNS megkettőződés során a DNS-molekula pontos másolata jön létre.

A DNS-molekulában észlelhető szabályosság, a bázisok megfelelő kapcsolódása (komplementaritása) képezi az alapját a genetikai információ egyértelműen pontos másolásának, a replikációnak (adeninnel szemben mindig timin van, citozinnal szemben pedig guanin helyezkedik el).

A replikáció alatt a DNS-molekula két szála elválik egymástól és az így különváló láncok mintaként szolgálnak egy-egy újabb DNS-szál szintézisének.

új II. szál   5'... T-T-C-A-G-G-T-C...3'

régi I. szál  3'...  A-A-G-T-C-C-A-G...5'

régi II. szál 5'...  T-T-C-A-G-G-T-C...3'

új I. szál    3'... A-A-G-T-C-C-A-G...5'

Ennek megfelelően az utód DNS-molekulák egyik lánca a szülői DNS-ből származik, a másik komplementer lánc újonnan szintetizálódik hozzá (szemikonzervatív – félig megmaradó - jelleg).

Matthew Meselson és Franklin Stahl 1958-ban megdönthetetlen bizonyítékokkal alátámasztott kísérlettel igazolták a replikáció szemikonzervatív mechanizmusát.

A kísérlet során coli baktériumokat tenyésztettek több generáción át 15N, tehát nehéz nitrogéntartalmú tápoldatban. A baktérium DNS-ébe bekerült a 15N izotóp, vagyis a sejtek „nehéz DNS-t” tartalmaztak.

Egy párhuzamos kísérletben, kontrollként normál 14N-tartalmú

tápoldatban is tenyésztettek coli baktériumokat.

Majd ezt követően a 15N nehéz izotópot tartalmazó tápoldatból a baktériumok egy részét átoltották normál, 14N-es tápoldatba.

Egy sejtosztódás után mintát vettek, izolálták a DNS-t, és sűrűséggradiens centrifugálással meghatározták a sűrűségét. Az eljárás során a gyors forgás miatt fellépő erő hatására a centrifugacsövekben sűrűséggradiens alakul ki, az oldat sűrűsége a cső alján a legnagyobb, a cső teteje felé haladva pedig fokozatosan csökken. A mintában lévő DNS az oldat azon rétegébe süllyed, ahol a minta DNS sűrűsége megegyezik az oldat sűrűségével.

Ugyanezt megtették a második osztódást követően is.

Az első osztódás után csak közepes sűrűségű DNS-t kaptak.

A második sejtosztódást követő eredmény szerint a mintában               50-50%-ban volt jelen közepes sűrűségű és könnyű, azaz normális sűrűségű DNS.

A kísérlet eredménye a DNS megkettőződésének – replikációjának – szemikonzervatív mechanizmusával értelmezhető.

A replikáció mechanizmusa

A replikáció a DNS-szál szigorúan meghatározott részén, az ún. kezdő – iniciációs - ponton indul meg, amit replikációs origónak nevezünk.

A másolást megelőzően a kromoszómaszakaszhoz kicsavarófehérjék – helikázok - kapcsolódnak. A folyamatban résztvevő enzimek felszakítják a bázisok közötti H-kötéseket, aminek következtében a DNS-szálak elválnak egymástól. E. coli-ban kb. 10 000 kicsavaró fehérje működik egyszerre.

A kialakult egyfonalas DNS-szakaszokat stabilizálni kell. Az egyfonalas szakaszokhoz egyszálú DNS-t kötő fehérjék kapcsolódnak, amelyek megakadályozzák a kettős hélix formába való visszarendeződést.

A szabaddá vált DNS-szakaszon egy RNS-polimeráz (primáz) segítségével megindul a DNS-száléval komplementer, 5-10 ribonukleotid egységből RNS-primer szintézise.

A primer RNS 3'-OH végéhez a DNS-polimeráz III lépésenként dezoxiribonukleotid-trifoszfátokat kapcsol. A folyamat energiaigényét a lehasadó difoszfátok hidrolízise biztosítja.

Az új szál tehát 5'     3' irányba nő, de ez csak az egyik szálon történhet folyamatosan, ez a vezető szál. Mivel a DNS két szála ellentétes polaritású, úgy szintézisük is ellentétes irányba történik, hiszen a szintézis iránya mindig 5’       3’.

Minthogy a kicsavarófehérjék csak az egyik irányba haladnak, csak az egyik szál szintézise lehet folyamatos, az, amelynek növekedési iránya megegyezik a helikázok haladási irányával. Ebből következik, hogy a másik ellenkező irányba növő szál (követő szál) szintézise csak szakaszosan mehet végbe (Okazaki-fragmentek).

Az ellenkező irányba növekvő szálon a szintézis 1000-2000 RNS nukleotid egység összekapcsolásáig tart. Az RNS- primert a polimeráz I távolítja el, majd helyére komplementer dezoxiribonukleotidokat épít (kitölti a hézagokat).

Az egyes DNS-szakaszokat a ligáz kapcsolja össze úgy, hogy két nukleotid egység között foszfodiészter kötés kialakulását katalizálja.

https://drive.google.com/file/d/0B15KJwYa2uMFeDJsQjJQZHdJUEk/view?usp=sharing

A replikáció pontossága

A tulajdonságok megfelelő öröklődése szempontjából rendkívül fontos, hogy az örökítőanyagot a sejtek pontosan lemásolva adják át egymásnak. Ennek biztosítéka egyrészt a másolás pontossága, másrészt a replikáció során történt hibák kijavítása. Az emberi genom – haploid sejtenkénti DNS állomány – 3 milliárd bázispárból épül fel, replikációjakor átlagosan 6 hiba történik. A replikáció ilyen pontosságáért javítóenzimek felelősek. Az élő rendszerekben a hiba típusától függően a hibajavító mechanizmusoknak számtalan formája alakult ki.

Egy példa: egyes láncú hibák

Egyes láncú hiba esetén a DNS-nek csak egyik lánca sérül és így a javítás csak az egyik láncot fogja érinteni.

Bázisexcíziós repair:

A hibás bázist a DNS-glikoziláz felismeri, majd lehasítja a dezoxiribózról.

Ezzel a DNS-ben egy úgynevezett AP-hely (apurin vagy apirimidin hely) keletkezik. Az AP-helyet az AP-endonukleáz (APE) felismeri és bemetszést végez a cukor-foszfát gerincen.

A rést prokariótákban a DNS-polimeráz I pótolja.

A DNS-ligáz az új szálat a régivel összeköti.

A korrigáló működésének a hiánya emberben, pl. a xeroderma pigmentosum nevű igen súlyos betegség kialakulásához vezethet. A betegek bőre rendkívül érzékeny a napfényre ill. az UV sugárzásra. A bőr igen száraz, a szemlencse szarusodik, rendszerint több helyen bőrrák alakul ki, aminek következtében a betegek már a 30.-életévük előtt meghalnak.

Az UV sugárzás a bőrben timin dimereket hoz létre. A pirimidin bázisok UV fénnyel történő megvilágítás hatására egymással kovalensen összekapcsolódnak. Ezek nem illeszkednek be a kettős hélixbe, megállítják a replikációt mindaddig, amíg a javítóenzim ki nem hasítja a hibás szakaszt és helyére megfelelőt nem épít.

Egészséges emberben a repair mechanizmus a dimereket kihasítja a DNS-ből. A betegekben a javítórendszer hiányzik, a dimerek bennmaradnak a DNS-szálban.

Transzkripció - átírás

Az élő szervezetek bármilyen életjelensége - anyagcsere, mozgás stb. - fehérjék működésén keresztül valósul meg. A különböző funkciókért specifikus fehérjék felelősek. Specifitásuk az aminosavsorrendjükben rejlik. Egy fehérje aminosavsorrend információját a DNS-molekula adott szakasza, az ún. struktúrgén hordozza.

Eukariótákban az információt hordozó DNS a sejtmagban helyezkedik el, ugyanakkor a fehérjék szintézise a citoplazmában folyik. A DNS tehát közvetlenül nem szolgálhat mintaként a fehérjék szintéziséhez. Ebből az következik, hogy a DNS az információt egy közvetítő molekulának adja át, amely kijutva a citoplazmába irányítja a fehérjék szintézisét. Ezt a szerepet a hírvivő, vagyis a messenger RNS (mRNS) látja el.

A DNS információjának RNS-molekulára átmásolását transzkripciónak nevezzük. E folyamattal nemcsak az mRNS szintetizálódik, hanem az összes többi RNS fajta is (tRNS, rRNS, miRNS). A sejten belül az információáramlás a következő úton halad (centrális dogma):

DNS — transzkripció — mRNS — transzláció — fehérje — tulajdonság

Az információtároló DNS és az információt közvetítő RNS igen hasonló, közöttük a kémiai különbség csekély:

DNS                  	RNS

dezoxiribóz       	ribóz

timin	                	uracil

kétszálú hélix      	egyszálú

Alapfogalmak

A gén az öröklődés anyagi egysége.

Klasszikus genetikai génfogalom szerint, a gén egy tulajdonságot meghatározó anyagi egység.

Molekuláris genetikai génfogalom alapján, első megközelítésben, a gén a DNS-molekula egy szakasza, amely egy polipeptidlánc aminosavsorrendjét kódolja (továbbá vannak tRNS és rRNS, miRNS gének).

Tágabb értelemben egy génen belül a DNS működése alapján 2 részt különböztetünk meg:

a struktúrgént, amely DNS olyan szakasza, amely RNS-be átíródhat:

vagy egy polipeptidlánc aminosavsorrendjét határozza meg (mRNS),

vagy az r- és tRNS, ill. miRNS molekulákat kódol.

A szabályozó régiót, amely nem íródik át, a struktúrgének működését, átíródását    szabályozza (pl. operátor régió, lásd lac-operon).

A fentieken kívül a DNS nagyrészt ún. nem-kódoló szekvenciákat – „hulladék DNS-t” – tartalmaz. Ezek ismétlődő, ismeretlen funkciójú vagy nem-kódoló szakaszok. Az ember esetén ez a genom kb. 90%-a.

Az élővilág genetikai anyaga a DNS-molekulára épül, ugyanakkor ismertek vírusok (retrovírusok, mint pl. HIV, koronavírusok, influenzavírusok stb.), melyek genetikai anyaga egyszálú RNS. (Továbbá ismertek egyszálú DNS-t, ill. kétszálú RNS-t tartalmazó vírusok is.)

A fejlődés különböző szintjein álló szervezetek DNS-ének információtartalma eltérő.

Vírusok esetén a DNS túlnyomó része hordoz információt, sőt egyes vírusokban átfedés folytán egy-egy szakasz több információt is tartalmazhat.

Prokariótákban a DNS zöme átíródik, csak elenyésző része nem.

Eukariótákban azonban a DNS-nek csupán néhány %-a hordoz információt, másik nem nagy része valamilyen egyéb feladatot tölt be (szabályozó régió) és tekintélyes részének jelenleg a funkcióját nem ismerjük.

A haploid – egyszeres kromoszómakészletű - sejtek teljes genetikai állománya a genom. Az eukarióta genom szerveződésére jellemző, hogy a genom mérete sokkal nagyobb, mint a róla átírt, érett RNS-eké. Ez azt jelenti, hogy az információ a DNS-ben nem kontinuus. Emberben ma kb. 21 000 struktúrgén létét feltételezik, aminek mérete a teljes genom 1-2%-a, azaz a gének kisebb nagyobb távolságra találhatók egymástól és őket át nem íródó szakaszok választják el.

Az allél (génváltozat) a kromoszóma egy adott szakaszán (lókuszán) elhelyezkedő gén variációja. Egy gén alléljai ugyanarra a tulajdonságra vonatkoznak (pl. szemszín), de azon belül eltérő jellegeket kódolnak (pl. kék vagy barna), vagy mint pl. az AB0 vércsoportot meghatározó gén A ill. B alléljai (IA, és IB).

A diploid élőlények a testi sejtjeikben homológ kromoszómapárokat hordoznak – egy apai, ill. egy anyai változattal -, s így egy gén két kópiájával – alléljával - rendelkeznek.

Homozigóta egyedben adott két allél teljesen azonos, jelölésük: pl. AA vagy aa.

Heterozigóta egyedben adott két allél különbözik, jelölése: pl. Aa.

Az átírás – transzkripció - mechanizmusa

Az RNS-ek szintézisét DNS-mintaszálon az RNS-polimeráz enzim végzi úgy, hogy az RNS nukleotidokat lépésenként 5’  3’ irányban összekapcsolja a mintául szolgáló DNS bázissorrendjének megfelelően. A replikációhoz hasonlóan az RNS-polimeráz nukleotidtrifoszfátokat kapcsol egymáshoz, miközben egy difoszfátot hidrolizál le, s az ennek során felszabaduló energia fedezi a szintézis energiaigényét.

Az RNS-polimeráz felismeri és hozzákötődik az átírás kezdőpontjához a promoterhez. A kapcsolódáskor a DNS két szála elválik egymástól, majd az értelmes – aktív szál, mintaszál, átíródószál - szálon megindul az átírás a bázisok párképződési szabályainak megfelelően,           A = U,     G = C. (A tényleges átírás a promoter és az operátor szakaszok után indul csak meg.)

A DNS kettős hélixnek csak az egyik szála íródik át (értelmes szál), a másik soha (néma szál).  Az értelmes szál DNS-szakaszonként – génenként - változhat, de egy adott génre mindig állandó. A szintézis addig tart, amíg az RNS-polimeráz eléri a szintézis befejezését jelentő stopjelet.

A lánc végén egy U-ban gazdag szekvencia található, amely előtt egy hajtűhurok kialakulva megakasztja az enzimet, miáltal az átírás befejeződik.

https://drive.google.com/file/d/0B15KJwYa2uMFNlE1TnhvYXhUNzA/view?usp=sharing

https://drive.google.com/file/d/0B15KJwYa2uMFNUJXRUI2NEhHejg/view?usp=sharing

A prokariótáknál a transzkripció és a fehérjeszintézis csaknem szimultán folyamat, az elkészült mRNS 5’ vége még jóval a lánc szintézisének a befejezése előtt hozzákapcsolódik riboszómákhoz, s ezen a szakaszon már megkezdődik a fehérjeszintézis.

Eukariótáknál az RNS-polimeráz hatására kialakuló mRNS még nem teljes értékű végtermék, biológiai feladatának betöltése érdekében többféle átalakuláson, ún. érésen kell keresztülmennie, mielőtt kikerül a citoplazmába.

Az RNS érési folyamatai eukariótáknál (poszttranszkripciós módosítások)

Az mRNS két végéhez különböző szerkezeti elemek – sapka, poli-A farok - kapcsolódnak.

Az elsődlegesen elkészült mRNS-ből különböző méretű szakaszok, ún. intronok hasadnak ki. Ez a splicing.

Az mRNS két végéhez különböző szerkezeti elemek kapcsolódnak:

védősapka, cap-képződés az 5'-végen.

Poli-A farok a 3'-végen.

A citoplazmába kikerülő mRNS-t nukleázok támadják, melyek a láncvégeken kezdik bontani a molekulát. Az  véget a nukleázokkal szemben az ún. sapka (cap) védi. A cap felépítésére jellemző, hogy az utolsó bázis gyakran G, aminek 7-helyzetű N-je metilálva van (m7G), így ez extra + töltést visel, ami elektromos taszítást eredményez.

Továbbá közvetlenül a transzkripció után, az RNS 3'-végéhez kb. 150-200 adenin nukleotidot tartalmazó, információt nem hordozó poli-A farok kapcsolódik.

2. Az mRNS hasítása - splicing.

Sőt ezen túlmenően a gének tartalmaznak

intron (intragén) szakaszokat, melyek az érett messengerből kivágódnak, és tartalmaznak

exonokat, amelyek a gének kifejeződő szakaszai.

Az exonokat egymástól 10-10000 nukleotidpárból álló intron szakaszok választják el. A kétféle DNS-szakasz aránya a genomban változatos, az intron mennyisége gyakran többszöröse az exonénak.

A gén átírása folyamatos, a keletkező elsődleges átiratból egymást követő lépésekben hasadnak ki az üzenetet nem tartalmazó intron szakaszok és a szabadon maradt exonvégek egymással összeillesztődnek. A folyamatot splicingnak nevezik. A vágó-illesztő folyamat mechanizmusának rendkívül pontosnak kell lennie, egy nukleotidot sem tévedhet, mert teljesen megváltozna az információtartalom.

Tehát,

a DNS-ről transzkripcióval egy igen rövid életidejű elsődleges átirat keletkezik, amelyet régebben heterogén nukleáris RNS-nek, röviden hnRNS-nek neveztek.

Ezt követően felkerül a cap és a poli-A farok.

Majd ezek után következik a splicing, azaz az intronok kihasítása.

A splicing mechanizmusáért RNS-ből és egy sor fehérjéből álló kis komplex gömböcskék, ún. kis sejtmag ribonukleoproteinek - small nuklear ribonucleoprotein, röviden snRNP - felelősek.

Az snRNP ejtése: sznörp, amely a hupikék törpikék néven ismert rajzfilmfigurák - angolul smurfs - nevére rímelő szójáték.

Az emberi gének száma mindössze kétszerese az ecetmuslicában meghatározottaknak. A komplexitás titka nem a gének számában, hanem a gének által meghatározott fehérjék összerakási módjában van. Az alternatív splicing mechanizmusa lehetőséget ad arra, hogy egy gén többféle fehérjét is meghatározzon. Egy gén kifejeződésekor nem minden exonszakasz marad benne a végső mRNS-ben, így annak megfelelően, hogy mely exonok illesztődnek össze, egyetlen gén többféle fehérjét is kódolhat.

A genetikai információ kifejeződése, a fehérjék bioszintézise (transzláció, átfordítás)

A genetikai információt a DNS-molekula hordozza. Az információ továbbításáért az mRNS-molekulák felelősek. A kérdés az, hogy a DNS-ben nukleotidsorrend (bázissorrend) formájában foglalt információ hogyan határozza meg a fehérjemolekulák aminosavsorrendjét.

A választ a genetikai kód adja meg, amely egy olyan szabályrendszer, kódolási eljárás (nem anyagi egység), ami szerint a nukleinsavakban szereplő szöveg (nukleotidsorrend) lefordítható a fehérjékben szereplő szövegre (aminosavsorrend). Ennek a szabályrendszernek a feltárása a biológiai kutatások körében az egyik legnagyobb intellektuális teljesítmény volt.

A genetikai kód

A nukleinsavak ABC-je 4 betűs (DNS-ben pl. A,T,G,C), a fehérjéké 20 (aminosavak).

Egyetlen nukleotid tehát nem lehet jel – kodon -, mert így csupán 4-féle aminosav beépülését lehetne szabályozni.

Ha két-két nukleotid alkotna egy-egy jelet, akkor is csak 42 = 16-féle kodon alakulhatna ki.

A 3 nukleotidból álló egységek már 43 = 64-féle kombinációt hoznak létre, ami bőségesen elegendő a 20-féle aminosav kódolásához.

A genetikai információ egységeit, tehát DNS- (tripletek) vagy RNS-nukleotid hármasok ún. kodonoknak alkotják. A kodonok jelentését a kodonszótár tartalmazza.

A kodonszótár megfejtése (emelt szintű érettségi feladat)

A kodonszótár megfejtéséért Robert Holley, Har Ghobind Khorana és Marshall Nierenberg 1968-ban kapott Nobel-díjat. Tervszerű kísérletekkel igazolták a kapcsolatot az mRNS bázishármasok és a fehérjék aminosav sorrendje között.

Nierenberg kísérletsorozatának első részében olyan mesterséges mRNS-t szintetizáltak, amely csupa uracilbázist tartalmazott (poli-U). Ennek segítségével a riboszómákon egy kizárólag fenilalanin aminosavakból álló lánc jött létre. Ez a kodonszótár első megfejtett szava: UUU > Phe (fenilalanin).

A kutatók ezután különböző koncentrációjú nukleotidelegyeket alkalmaztak, és figyelték a termékként kapott polipeptidben az aminosavak arányát.

Ha például az elegyben csak uracilt (U) és citozint (C) tartalmazó nukleotidok vannak 2:1 arányban, ezek gyakorisága p (U) = 2/3 és q (C) = 1/3. Az egyes bázishármasok keletkezésének valószínűsége – föltételezve, hogy kapcsolódásuk véletlenszerű – az elemi valószínűségek szorzata lesz.

Így például az UUC bázishármas ebben az elegyben  x(UUC) = p(U)2.q(C) = (2/3)2. (1/3) = 4/27 valószínűséggel keletkezik, s mivel a létrejövő fehérjeláncban éppen ekkora volt a fenilalanin relatív gyakorisága, megállapítható, hogy ez a bázishármas is a fenilalanint kódolja.

A genetikai kód jellemzői

1. Degenerált (redundáns), azaz egy aminosavat több kodon határoz meg, hiszen 20 aminosav beépülésére 64 kodon áll rendelkezésre.

A leggyakoribb aminosavakat 4-6 kodon is jelöli, pl. az Arg-nak, Ser-nek, Leu-nak 6,

Az AUG-kodon a transzláció start jele (egyben a metionin kodonja).

Három kodon jelzi a fehérjeszintézis végét, ezeket a tripleteket stop kodonnak nevezzük, ezek nem kódolnak aminosavakat.

2. Univerzális, mivel a genetikai kód a szervezetek fejlettségi szintjétől függetlenül egységes, minden élőlényre igaz (kivéve a mitokondriális DNS-t, ahol az UGA nem stop, hanem triptofánt (Trp) kódol).

3. Átfedés- és kihagyásmentes, azaz egyetlen nukleotid sem lehet tagja két szomszédos kodonnak, ill. minden nukleotid tagja valamelyik tripletnek. Egyes vírusoknál (pl. φX174) azonban ismert átfedéses kódolás, azaz egy gén több fehérjét kódol eltérő leolvasási kerettel.

Ha egy vagy két nukleotid kiesik vagy beékelődik, az eltolja a leolvasási keretet, vagy stop kodon jön létre, és ezzel értelmetlen aminosavsorrendet hoz létre, ami teljesen működésképtelen fehérjét eredményez (leolvasási kereteltolódás, frame shift mutáció).

A fehérjeszintézis, a transzláció – átfordítás, leolvasás - mechanizmusa

Az mRNS kodonjai közvetlenül semmilyen módon nem hozhatók kapcsolatba az általuk kódolt aminosavakkal, mivel szerkezetük nem komplementer. Ezért az aminosavaknak először egy olyan közvetítőmolekulához kell kapcsolódni, amely valamilyen módon kapcsolódni képes az mRNS kodonjaival.

A közvetítőmolekula a tRNS, amelynek feladata tehát kettős:

Az adott aminosavval összekapcsolódik, s mivel antikodon része komplementer a megfelelő kodonnal, megfelelteti egymásnak az aminosavat és az aktuális kodont.

A polipeptidlánc szintézise energiát igényel, ezért előzőleg az aminosavakat magasabb energiaállapotba kell hozni, azaz aktiválni kell. Az aktiválás során ATP közreműködésével az aminosavak nagy energiájú kötéssel kapcsolódnak a tRNS-molekulák 3’ végéhez.

Az aminosavak aktiválása, a tRNS feltöltése

1. aminosav + ATP = aminosav-AMP + PP

2. aminosav-AMP + tRNS = aminosav-tRNS + AMP

A tRNS szerkezete

A tRNS-ek a ribonukleinsavak között a legkisebb molekulák, mindössze     75-90 nukleotidból épülnek fel. Egy tRNS-molekulának specifikus háromdimenziós szerkezete van, amely biztosítja a maximális stabilitást. A molekula térbeli szerkezete lóherelevélre emlékeztet.

A molekulának a legfontosabb része az mRNS kodon felismerését biztosító, ún. antikodon rész. Az antikodon lehetővé teszi, hogy az  adott tRNS-molekula, amely adott aminosavat szállít, a neki megfelelő mRNS kodonhoz kapcsolódjon.

Az mRNS kodon és a tRNS antikodon komplementaritása a biztosítéka annak, hogy adott mRNS-bázisszekvenciáról mindig azonos aminosav-szekvencia keletkezzék.

A riboszómák

A fehérjeszintézis helyszínei, rRNS-ekből és fehérjékből épülnek fel. Prokarióta sejtekben ezernyi, eukarióta sejtekben sok ezernyi található a citoplazmában, ill. előfordulnak egyes sejtszervecskékben, mint pl. mitokondriumokban, színtestekben. Működésük, hogy az mRNS nukleotidsorrendjében foglalt információt fordítják le aminosavsorrendre.

Szerkezetük egységes az egész élővilágban, egy nagyobb és egy kisebb alegységből állnak.

A két alegység a fehérjeszintézis kezdetén kapcsolódik össze, majd a transzláció végén ismét disszociálnak.

A nagy alegység köti meg a tRNS-eket a transzláció során. A nagy alegység felületén három eltérő tRNS-kötőhely van: „E” (exit), „P” (peptidil-tRNS) és „A” (aminosav-tRNS).

A transzláció lépései prokariótákban röviden

A start kodonhoz hozzákapcsolódik az első aminosavat – metionint- szállító tRNS.

A következő lépésekben a kodon felismerése révén a megfelelő aminosav-tRNS-ek egymást követően a riboszómához kapcsolódnak,

az aminosavak között kondenzációval kialakul a peptidkötés,

a riboszóma lépésenként odébb mozdul az újabb tRNS megkötésének érdekében.

Ha a riboszóma elérkezik a stop kodonhoz, a transzláció befejeződik. A terminációnak az az oka, hogy a három stop kodonhoz nem tartozik aminosav, mivel a kodonoknak megfelelő komplementer antikodont tartalmazó tRNS nincs.

A stopjel felismerését követően a polipeptidlánc leválik a riboszómáról.

Lépések részletesen (nem követelmény)

1. Kezdés (iniciáció)

A polipeptidlánc szintézise csakúgy, mint a nukleinsavaké, egy irányba halad. Prokariótákban az mRNS kevéssel kialakulása után már kapcsolódhat riboszómákhoz és megkezdődhet a polipeptidlánc szintézise.

Az iniciáció lépései.

Az mRNS hozzákötődik a riboszóma kis alegységéhez.

Az  mRNS megkötését a kis alegységben található  rRNS végzi. Az  mRNS  végének adott szekvenciája – Shine-Dalgarno-szekvencia - komplementer az  rRNS-ével.

A nagy alegység összekapcsolódik a kicsivel.

A start kodon – AUG - a P ablakba kerül és hozzákapcsolódik az első aminosavat szállító -formil-metionin- tRNS. A metionin később többnyire lehasad a polipeptidláncról.

A folyamat energiaigényét GTP hidrolízise fedezi.

2. Hosszabbítás (elongáció)

Lényege, hogy

a kodon felismerése révén a megfelelő aminosav-tRNS-ek egymást követően a riboszómához kapcsolódnak,

az aminosavak között kialakul a peptidkötés,

a kialakult peptidszakasz továbbítódik – a riboszóma odébb mozdul - az újabb peptidkötés kialakítása érdekében.

A következő tRNS a riboszómán az üressé vált A-helyhez kötődik.

A riboszóma A-helyére kerülő újonnan érkezett tRNS aminosava összekapcsolódik a fMet-tRNS aminosav részével.

A keletkezett dipeptidil-tRNS az A-helyen kötődik, míg az aminosavtól megfosztott tRNS egyelőre még a P-helyen marad.

A P-helyen feleslegessé váló tRNS átkerül az E-helyre, majd leválik a riboszómáról.

Egy-egy aminosav kapcsolódása után a keletkező tRNS az A-helyről a P-helyre kerül (transzlokáció), hogy ez által a következő aminoacil-tRNS kötődhessen az A-helyhez.

A polipeptidlánc az N-terminális felől nő a C-terminális felé.

3. Befejezés (termináció)

Ha a riboszóma A ablaka elérkezik a stop kodonhoz, a transzláció befejeződik. A terminációnak az az oka, hogy a három stop kodonhoz nem kapcsolódik tRNS, mivel a kodonoknak megfelelő komplementer antikodont tartalmazó tRNS nincs.

A stopjel felismerését követően a P-helyen levő utolsó tRNS és az aminosav közötti kötés felszakad, a polipeptidlánc leválik a riboszómáról. A három stop-szignál felismerésében riboszómális fehérjék közreműködnek. Végül a riboszóma alegységek disszociálnak.

Baktériumokban a fehérjeszintézis sebessége rendkívül gyors, másodpercenként akár 30 aminosav is beépülhet.

Az intenzív transzlációnak több oka van:

az mRNS DNS-ről történő transzkripciója alatt, még a nem teljesen kész mRNS-en már megindul a transzláció.

Ha a riboszóma bizonyos számú kodont már leolvasott, az mRNS-hez újabb riboszóma kapcsolódhat. Így gyakran egy mRNS-en egyszerre több riboszóma dolgozik, ún. poliriboszóma alakul ki, ami lehetővé teszi, hogy egy időben egy mRNS-ről egyszerre több polipeptidlánc íródjék át.

https://drive.google.com/file/d/0B15KJwYa2uMFYWJfOG1Mam9PZVE/view?usp=sharing

Génműködés szabályozása a prokariótákban

A lac-operon

Differenciált génműködés folyamatát prokariótákban írták le először. A génműködés szabályozását leíró modell az operon modell. Az operon általi génműködés-szabályozás a sejtek gyors és hatékony alkalmazkodását teszi lehetővé a változó környezeti feltételekhez.

A baktériumok tápanyagok levesében úszva élnek. Sokféle különböző cukor fordulhat elő a környezetükben. Mindezek felvételéhez és lebontásához szükséges enzimek egyidejű termelése sok energiába kerülne. A baktériumok érzékelni képesek a rendelkezésre álló cukor típusát és csak akkor termelik a felvételhez és lebontáshoz szükséges enzimeket, ha szükség van azokra.

A laktóz-operon – röviden lac-operon - volt az elsőként leírt génregulációs mechanizmus, aminek felfedezéséért két francia kutató, a párizsi Pasteur Intézetben dolgozó Francois Jacob és Jacques Monod Nobel-díjat kaptak 1965-ben.

Az operon tehát a génműködés-szabályozás egysége. Megkülönböztetünk a DNS-molekulában

struktúrgéneket (lacZ, lacY, lacA), amelyek olyan fehérjék aminosavsorrendjét kódolják, amik lehetővé teszik a laktóz felvételét és lebontását,

továbbá régió szakaszokat, amelyekről nincs átíródás – nem kódolnak fehérjét -, ezek a struktúrgének átíródását lehetővé tevő – szabályozó - egységek.

A lac-operon a következő elemekből áll:

három struktúrgén (lacZ, lacY, lacA),

promoter (lacP), az RNS-polimeráz kapcsolódási helye,

operátor régió (lacO), egy olyan DNS-szakasz, ahol egy gátlófehérje (represszor) képes megkötődni, megakadályozva a fenti struktúrgének átírását, abban az esetben, ha nincs laktóz a tápanyagok között.

Nem tartozik a lac operonhoz, - de alapvetően szükséges annak működéséhez -, az ún.          lacI gén. A lacI gén kódolja a represszor fehérjét, amely tehát laktóz hiányában az operátorhoz kapcsolódva megakadályozza az RNS-polimeráz továbbhaladását, így az átírást.

Laktóz hiányában

a gátlófehérje az operátorhoz kapcsolódik és megakadályozza a struktúrgének átírását.

Laktóz jelenlétében

a gátlófehérje megköti a laktózt, szerkezete megváltozik, leválik az operátorról és nem képes tovább akadályozni az RNS-polimerázt a struktúrgének átírásában.

Eredményül átíródnak a struktúrgének, fokozódik a laktóz felvétele, lebontása (a szabályozás negatív visszacsatolás, mivel a laktózkoncentráció növekedését, annak csökkenése követi).

Video

https://drive.google.com/file/d/0B15KJwYa2uMFeGpaNW5lUVhZUlk/view?usp=sharing

6.1.2. Mutáció

Bevezetés

Az élőlények alapvető életjelenségei az öröklődés és az öröklődő változékonyság.                     Az öröklődés során a szülői tulajdonságok adódnak tovább az utódokba. Az élővilágban a genetikai információ tárolója kivétel nélkül a DNS-molekula, ugyanakkor ismertek vírusok - retrovírusok, mint pl. a HIV, influenzavírusok, COVID19 (coronavirus disease - koronavírus okozta megbetegedés 2019) stb. - melyeknek az örökítő anyaga RNS. A nukleinsavakban az információkat gének hordozzák. Génnek nevezzük a DNS-molekula adott szakaszát, amely valamilyen öröklődő jelleg kialakulását megszabja egy adott fehérje kódolásán keresztül.

Emberben ma kb. 21 000 struktúrgén létét feltételezik, aminek mérete a teljes genom 1-2%-a, azaz a gének kisebb nagyobb távolságra találhatók egymástól és őket át nem íródó szakaszok választják el.

A különböző tulajdonságokért specifikus fehérjék felelősek. Specifitásuk az aminosavsorrendjükben rejlik. A DNS a fehérjék aminosavsorrendjét nukleotidsorrend formájában kódolja, melyben az egyes aminosavaknak nukleotidhármasok, ún. tripletek feleltethetők meg. A sejten belül az információáramlás a következő úton halad (centrális dogma):

DNS — transzkripció — mRNS — transzláció — fehérje — tulajdonság

Amennyiben megváltozik a DNS nukleotidsorrendje, megváltozik az általa kódolt fehérje aminosavsorrendje, ill. szerkezete is, aminek következtében új tulajdonságok jönnek létre.

Az öröklődő változékonyság azt jelenti, hogy az öröklött tulajdonságok nem állandók, nemzedékről nemzedékre változhatnak, ez lehetővé teszi, hogy az utódok tulajdonságai némileg eltérjenek a szülőkétől. Az élőlények változatossága azt eredményezi, hogy az egyes egyedeknek különbözők az esélyei az életben maradásra és a szaporodásra. Az élőlények változatossága teremti meg az alapját az élővilág törzsfejlődésének, az evolúciónak.

Mutáció

A mutáció az örökítő anyag (DNS) egyetlen nemzedéken belüli, ugrásszerű, öröklődő megváltozása. Óriási az evolúciós jelentősége, a populációk genetikai sokféleségének az alapja.

A genetikai változatosságot a mutáción kívül tovább növeli az ivaros szaporodás során bekövetkező, véletlenszerű tulajdonságkombinációk végtelen lehetősége:

a homológ kromoszómák véletlenszerű szétválása,

az átörökítő DNS átrendeződése (intrakromoszómális rekombináció),

az ivarsejtek véletlenszerű találkozása.

A mutáció hatása lehet hátrányos (leggyakoribb), lehet közömbös, de lehet előnyös is.

Közömbös mutációról akkor beszélünk, ha a DNS megváltozását nem követi fehérjeszerkezeti változás.  Erre példa,

ha a mutáció nem kódoló, öröklődés szempontjából közömbös szakaszt érint,

vagy információt hordozó szakaszt érint, azonban a genetikai kód degeneráltsága miatt, egy báziscsere nem változtatja meg az aminosavsorrendet, tekintve, hogy a megváltozott kodon ugyanazt az aminosavat kódolja (csendes mutáció).

Ritkán az is előfordulhat, hogy egy aminosavcsere nem eredményez változás a fehérje térszerkezetében és így működésében.

Az evolúció során tehát az egyes allélváltozatok mutációval jöttek létre. Ma az élőlények az evolúció során felhalmozódott kedvező mutációkat hordozzák.

A mutáció mindig átadódik az utódsejtekre, de az utódokba (egyedekbe) csak az a mutáció öröklődik, amely az ivarsejteket (vagy az azokat képző sejteket) érinti. Ez a generatív mutáció (a klasszikus értelemben vett mutáció).

A különböző felépítésű és működésű testi sejtjeink genetikai információtartalma azonos, azonban a szomatikus mutációk, ami a testi sejtekben történik, ezt megváltoztathatják. A szomatikus mutáció nem öröklődő, mozaikos jellegű (pl. pigmenthiány a bőrön).

Szomatikus mutáció

A szomatikus mutációk tehát mozaikos fenotípust okoznak. A mutációt szenvedett testi sejtek utódai klónt alkotnak és gyakran a többi sejttől elkülöníthető mutáns szektorként jelennek meg. A mutáns szektor mérete annál nagyobb, minél korábban történt az egyedfejlődés során a mutáció.

Generatív, csíravonal mutáció

Az ivarsejtekben megjelenő öröklődő mutációkat csíravonal-mutációknak nevezzük. Egyes gének csíravonal-mutációi örökletes rákra hajlamosító tényezőt jelentenek. Ez a magyarázata a rákra való hajlam örökölhetőségének. A legismertebbek talán az öröklődő emlő- és petefészekrákkal összefüggő BRCA1 és BRCA2 gének mutációi. (BRCA = breast cancer). Az emlőrákoknak kétféle típusa létezik, az öröklődő és a nem öröklődő emlőrák. A BRCA1 és a BRCA2 génekben előforduló mutációk növelik az öröklődő emlőrák kialakulásának kockázatát, mivel e két gén olyan fehérjéket állít elő, amelyek a DNS hibáinak kijavításáért felelősek. Mutáns gének esetén romlik a DNS javítómechanizmusainak hatékonysága, ezért nő a daganat kialakulásának a kockázata. Ha a BRCA1 és BRCA2 gének bármelyike mutáns formában kerül át az utódba, akkor már az átlagosnál jóval nagyobb eséllyel alakulhat ki a betegség. Az emlőrák kialakulásának általános kockázata 10%, ha azonban valaki mutáns BRCA-génnel rendelkezik, a valószínűség 80%-ra szökik fel.

A mutációk okai

A mutáció során különféle okok miatt megváltozik a DNS-molekula nukleotidsorrendje.

Spontán mutáció az olyan mutáció, aminek a pontos kiváltó okát nem ismerjük, külső behatás nélkül, természetes belső folyamatok eredményeként jönnek létre. Ezek a mutációk véletlenszerűen keletkeznek, nem valamilyen mutagén anyag vagy sugárzás hatására. Pl. változások hátterében az állhat, hogy a különféle bázisok szerkezete könnyen átalakulhat olyan módon (tautomer átalakulás), hogy a változás következtében már a másik, egyébként nem komplementer bázissal képes kapcsolódni, pl. az adenin nem a timinnel, hanem a citozinnal. Így másoláskor már a timin helyére citozin kerül, újabb másoláskor pedig az eredeti adenin helyére guanin.

Indukált mutáció, melyeket ismert környezeti hatások (mutagének) váltanak ki. A mutagén olyan hatás vagy anyag, amely mutációt képes kiváltani, illetve a mutációk számát megnövelni a spontán mutációk gyakoriságához viszonyítva. Lehetnek:

fizikai okok:

a nagy energiájú sugárzások roncsolják a DNS-t,

UV, rtg, radioaktív sugárzás.

Hőmérséklet emelkedés.

Kémiai hatások.

Biológiai tényezők, pl. baktérium- és gombatoxinok és más természetes eredetű növényi vagy mikrobiális eredetű anyagok.

Az UV sugárzás mutagén hatása

Az ultraibolya sugárzás a DNS-ben fotodimer termékeket eredményez, amelyek szomszédos timin bázisok kémiai összekapcsolódásával keletkeznek. Ezek a termékek torzulást eredményeznek a kettős spirál szerkezetében, megakasztják a DNS-polimeráz és az RNS-polimeráz haladását, így zavart okoznak a replikációban és a transzkripcióban.

Kémiai mutagének

Például az alkiláló szerek (pl. a mustárgáz) úgy módosítják a bázisokat, hogy azok rosszul párosodnak.

Az EMS (etilmetánszulfonát) etilcsoportot kapcsol a bázisokra. A leggyakoribb módosulat az etil-guanin timinnel párosodik, ami       GC --> AT cserét eredményez.

Egyes gombákban termelődő aflatoxinok a DNS-hez kötődve megakadályozzák a hibátlan másolást, ill. pl. gátolják a daganatos sejtek kiküszöbölését végző immunválaszt.

Mutációk gyakorisága, a mutációs ráta

Az ivarsejtek képződésekor bekövetkező mutációk gyakoriságát fejezi ki. A mutációs ráta egy adott gén mutációinak gyakoriságát jelenti egy adott időegység alatt, általában generációnként. Pl. 10-3 érték azt jelenti, hogy 1000 ivarsejt képződésekor 1 mutáció történt.

A mutációs ráta

fajonként eltérő,

diploid szervezetekben gyakoribb,

egy fajon belül génenként változó,

emberben átlagosan 10-5 nagyságrendű.

A mutációk típusai

Pontmutáció (egy vagy néhány nukleotidot érint).

Kromoszómamutációk (egy vagy több kromoszómát érint).

Kromoszóma szerkezeti változások.

Kromoszóma számbeli változások.

Aneuploid, ill,

euploid genommutáció.

Pontmutáció

Leggyakrabban a replikáció során következik be, többnyire egy nukleotidot érint. A mutagének legalább háromféleképpen indukálhatnak mutációt:

kicserélődhet egy bázis és így pl. stopjellé alakul.

Kieshetnek, ill. beépülhetnek bázisok (frame shift mutációk), ami az egész leolvasási keret eltolódásához vezet.

Kromoszómamutációk

Kromoszómamutációk azok a folyamatok, melyek

kromoszómarészek átrendeződését,

a kromoszómák számának megváltozását vagy

az egész kromoszómaszerelvény – genom - számának változását eredményezik (ploidiaszint változás).

E változások többnyire mikroszkóppal is láthatók.

A kromoszóma szerkezeti változások meiózis során jönnek létre, ugyanis a folyamatban természetszerűleg törnek-egyesülnek a kromoszómák. Mutáció akkor keletkezik, ha a letört darab rendellenesen forr vissza.

Típusai

Deléció: egy kromoszómadarab kiesése.

Cri du chat – macskasírás szindróma.

A macskasírás szindróma estében az 5. kromoszóma rövid karjának vége hiányzik, kisfejűséggel, holdszerű arccal, macskanyávogásszerű hanggal és szellemi elmaradottsággal jár.

Duplikáció: egy kromoszóma régió megkétszereződése.

Inverzió: egy kromoszóma szakasz 180 fokos átfordulása az adott kromoszómán belül.

Transzlokáció: két nem homológ kromoszóma közötti részek (kölcsönös) áthelyeződése.

Számbeli kromoszóma-rendellenességek lásd még 6.2.1.

Egy faj alap-kromoszómaszáma a haploid kromoszómaszám (genom), ember esetén 23 kromoszóma.

Haploidok

az ivarsejtek,

a spórák, a növények ivaros nemzedékének a sejtjei,

az algák, mohák testi sejtjei,

a hím méhek, darazsak, hangyák. Ezek az állatok szűznemzéssel, azaz megtermékenyítetlen petéből jönnek létre. Ivarsejtjeiket mitózissal hozzák létre.

Euploidok azok a szervezetek, melyek a haploid kromoszómakészlet egész számú többszörösét hordozzák (diploid (2x), triploid (3x), tetraploid (4x) stb.). Növények között fordul elő, hogy az ivarsejtek képződése során haploid helyett pl. diploid kromoszómaszerelvényű ivarsejtek jönnek létre. A diploid ivarsejtek összeolvadásakor tetraploid sejtek keletkeznek.

A triploidok jellegzetesen sterilek. A sterilitás oka, hogy a meiózis során páratlan számú kromoszómának kellene párba állni. Triploidokat diploid és tetraploid szülők keresztezésével állítanak elő. A termesztett banán triploid, nincs magja, mert nincs normális meiózisa.

Az aneuploidoknál néhány kromoszómával több vagy kevesebb van a genomban. A rendellenességek az ivarsejtek képződésekor a meiózis során a kromoszómák hibás szétválására vezethetők vissza. Ha meiózis első szakaszában a homológ kromoszómapárok tagjai nem válnak el egymástól, akkor a meiózis négy utódsejtje közül kettő az érintett kromoszómát nem tartalmazza, míg a másik kettő két példányban is tartalmazza.  Az eggyel több kromoszóma - egyes gátló funkciójú enzimek magas szintje miatt - rendellenes állapothoz vezet.

A 21-es triszómia, a Down-szindróma főbb jellemzői:

mongoloid szemrés,

holdvilág arc,

nagy nyelv,

50 körüli IQ,

négyujjas tenyérbarázda,

szívhibák,

továbbá sokféle belső fejlődési rendellenesség.

A rendellenesség kialakulásának a valószínűsége az anya életkorával nő, hiszen a petesejtek osztódásukat már az embrionális időszakban megkezdik, melynek során az osztódó sejtek belépnek a meiózis I. főszakaszának a profázisába. A folyamat ezt követően megáll és csak a tüszőérés során fejeződik be, így a fejlődő petesejtekben a kromoszómák akár évtizedeket is összetapadva tölthetnek és emiatt nehezebben válnak szét.

Néhány, mutációra visszavezethető rendellenesség, betegség

A mutációk nemcsak a daganatos betegségek kockázatát növelik, hanem egyéb anyagcserezavarokkal kapcsolatos rendellenességek kialakulásának a hátterében is állhatnak.

A veleszületett, öröklődő anyagcsere-betegségek alapja, hogy enzimhiány következtében zavarok lépnek fel a szervezetbe bejutott tápanyagok átalakítása, anyagcseréje terén. Ennek eredményeként bizonyos – nem kívánatos – anyagok felhalmozódnak, míg mások, amelyek a szervezet működése szempontjából fontosak, sokszor nélkülözhetetlenek, nem képződnek.

A fenilketonúria egy öröklődő, enzimhiányon alapuló szervezetszintű anyagcserezavar. A betegség a vérben és vizeletben felszaporodó aminosavról, a fenilalaninról ismerhető fel, amelyet újszülöttkorban vérminta útján vizsgálnak.

A fenilalanin az esszenciális aminosavak közé tartozik. A fenilalanin egy részét az egészséges szervezet májban termelődő egyik enzimje egy másik aminosavvá, tirozinná alakítja.

A fenilketonúriások szervezete - a májban az enzim hiánya vagy csökkent mértékű működése miatt – nem tudja átalakítani a fenilalanint,ezért az felszaporodik a vérben, ill. alternatív anyagcsereutak révén mérgező anyagcseretermékek szabadulnak fel.

A lebontatlan, így fölös mennyiségben jelenlévő fenilalanin a központi idegrendszer bizonyos területein fölhalmozódva idegrendszeri károsodást okoz, valamint az agy fejlődését károsan befolyásolja, kisfejűség alakul ki. Az értelmi fogyatékosságot okozó agykárosodás szigorú fenilalanin-mentes diéta nélkül az ötödik életév végére alakul ki.

Kezelése fehérjeszegény diétával történik. A fenilketonúriásnak tilos húsféléket, halat, tejtermékeket, gabonából készült termékeket, hüvelyeseket, tojást, szóját enni.

Ugyancsak öröklött mutációk következtében alakul ki többek között a cisztás fibrózis, a hemofília, valamint a sarlósejtes vérszegénység.

Albinizmus lényege, hogy a szervezetben a bőr festékanyaga, a melanin termelődése csökken vagy teljesen hiányzik. Emiatt a pigmentáció hiányos vagy teljesen hiányzik a bőrben, szőrzetben, hajban és az íriszben, aminek köszönhetően a szem színét a benne futó hajszálerekben keringő vér adja, így piros színű. Mivel a melanin képződése többlépéses reakciósorozat, ezért több típusa ismert.

Az 1-es típusú albinizmus esetén a tirozináz enzim hiánya miatt a tirozin aminosav nem tud melaninná alakulni. A rendellenesség autoszómális recesszív módon öröklődik.

Sarlósejtes anémiában a vörösvértestek kóros hemoglobint tartalmaznak, melynek következtében egyes vörösvértestek sarló alakúvá válnak, összecsapódnak és vérrögöket képeznek. A károsodott sejtek

merevek, a kis vérereken való áthaladáskor szétesnek, vérszegénységet,

a vérrögök vérkeringési zavart,

ill. csökkent oxigén-ellátottságot okoznak.

A deformált sejtek a lépet, a veséket, az agyat, a csontokat és a többi szervet is károsítják.

A rendellenesség hátterében egy, a hemoglobin β-láncának génjében bekövetkezett pontmutáció áll, aminek következtében a fehérjében negatív töltésű glutaminsav apoláros valinra cserélődik, ezért a hemoglobin molekulák összecsapódnak, kikristályosodnak.

A tünetek a homozigóta egyéneknél súlyosak, hiszen ezek kizárólag  hibás β-láncot termelnek, a heterozigóták esetében a hemoglobinok egy része normális (azaz nem tartalmaz hibás szekvenciájú fehérjeláncot), így az összecsapódási hajlam is kisebb.

A sarlósejtes anémia rendkívül súlyos betegség, homozigóta recesszíveknél korai elhalálozást okoz.

A daganatokról, rákbetegségről általában

Az emberi test mintegy 220 különböző sejttípusból áll. A sejtek normális körülmények között szabályosan növekednek, majd osztódnak, s így újabb sejtek születnek. A felnőtt szervezet sejtjei különböző mértékben őrzik meg osztódóképességüket: egyes szervekben - például a bőr és a belek hámborítása, vagy a vérképző vörös csontvelőben – folyamatosan osztódó sejtek vannak, mivel ezeken a helyeken a sejtpusztulás mértéke is nagy. Ugyanakkor a legtöbb sejtünk kialakulása után végérvényesen elköteleződik, teljesen elveszítik osztódóképességüket és valamilyen feladat ellátására specializálódnak.

Rák, vagyis rosszindulatú daganat abban az esetben alakul ki, ha a sejtciklust szabályozó folyamatokban hiba lép fel, a normálisan zajló, kontrollált osztódás helyett szabályozatlan sejtburjánzás indul be. A rákos sejtek (ún. tumorsejtek) szakadatlanul osztódnak, és olyan differenciálatlan, folyamatosan osztódó sejttömeget hoznak létre, melyre a szervezetnek semmi szüksége. Az így képződő szövethalmazt tumornak vagy daganatnak nevezzük.

A rák kialakulása és a sejtciklus zavarai (sejtciklus szabályozását lásd 2.3. fejezet)

A rák kialakulását minden esetben az örökítőanyagot érintő mutációk felhalmozódása okozza. Azok a mutációk okoznak daganatot, amelyek a sejtciklust szabályozó fehérjék működését érintik. A daganatkialakulás szempontjából érintett gének

a protoonkogének, melyek olyan fehérjéket kódolnak, amik növekedési jeleket fognak fel a sejtekben. E géneknek mutációi eme fehérjék aktivációját idézik elő, aminek hatására az érintett sejt úgy érzékeli, mintha a növekedési jelzés folyamatosan jelen volna. A mutálódott protoonkogéneket onkogéneknek nevezzük.

Tumor-szuppresszorok, daganatelnyomó gének – pl. P53 -fehérjéi működésük során féken tartják a sejtosztódást, a sejtciklust hiba esetén leállítják.

A DNS-hibajavítók és

az apoptózis-szabályozók (sejthalálgének), amelyek olyan fehérjéket kódolnak, melyek a programozott sejthalált beindítják.

A rákos elváltozások kialakulásához általában öt-hat egymást követő mutáció szükséges.

Alapvető fontosságú, hogy a sejtciklus egyes fázisai a megfelelő sorrendben kövessék egymást, s a sejt csak akkor tudjon átlépni egy következőbe, ha az előzőt tökéletesen befejezte. Ellenkező esetben a genetikai anyag eloszlásában zavarok léphetnek fel.

Elveszhetnek kromoszómák vagy kromoszómarészletek, vagy egyenlőtlenül osztódnak szét az utódsejtek között. A tumorsejteknél gyakran jellemzők ilyen elváltozások.

Ezeket a problémákat a sejtciklus ellenőrzési pontjai hivatottak kiküszöbölni azáltal, hogy leállítják a sejtciklust addig, amíg a hibák kijavításra kerülnek, vagy ha ez nem lehetséges, programozott sejthalálra, apoptózisra késztetik a sejtet. Ha azonban egyik sem következik be, akkor rákos elfajulás jöhet létre: a sejt irányíthatatlan módon osztódni kezd. Az eredeti hibás sejtből egy tumoros sejtvonal alakul ki, amely halhatatlanná válik.

A felnőtt szervezetben osztódásra általában csak a nem véglegesen elkötelezett őssejtek képesek, bár kivételképpen megemlíthetők a máj sejtjei, melyek szükség esetén mégis visszatudják nyerni osztódóképességüket (regeneráció). Korábban úgy gondolták, hogy a daganatok csak a véglegesen elkötelezett, differenciált sejtekből fejlődnek az elköteleződés "visszaprogramozódásával", azonban ma már tudott, hogy számos daganat kiindulópontjául a sejtciklust csak átmenetileg elhagyó, de abba bármikor könnyen visszabillenthető őssejtek szolgálnak.

Bár a daganatok kialakulása minden esetben az örökítőanyag meghibásodására vezethető vissza, a daganatos betegségeket a kiváltó okok szerint alapvetően két csoportra oszthatjuk,

egyrészt környezeti tényezők – pl. karcinogén (rákkeltő) hatások - okozzák a rákhoz vezető mutációk felhalmozódását, melyek kialakulását öröklött genetikai tényezők is növelhetik.

Másrészt tisztán örökletes, genetikai okok játszanak egyértelműen meghatározó szerepet a rák kialakulásában. A rosszindulatú daganatok nagyjából öt-tíz százaléka tartozik ebbe a csoportba.

A rák nem egyetlen betegség, hanem egy gyűjtőfogalom, amely száznál is többféle megbetegedést foglal magába. Megkülönböztetünk jó- és rosszindulatú daganatokat.

Apoptózis, a programozott sejthalál, sejthalálgének

A programozott sejthalál esetében a sejtek nem véletlenszerűen, hanem genetikailag meghatározott program szerint halnak el. Az apoptózis igen fontos a nem megfelelően létrejött, vagy feleslegben lévő sejtek eltávolításában.

Sejtjeink a felnőtt szervezetben folyamatosan halnak el és pótlódnak. Ennek a folyamatnak a során a sejtek zsugorodnak, a DNS lebomlik és a sejttesttel együtt feldarabolódik. A sejtdarabokat a környező sejtek igen gyorsan bekebelezik és újrahasznosítják. Szemben a spontán - nem programozott - sejthalállal, az apoptózist nem kíséri gyulladás. Az apoptózisért ún. sejthalál-gének felelősek. Példák:

Vírusok által megtámadott sejtek öngyilkossága, a fertőzés megakadályozása végett.

Az embrionális fejlődés során a felesleges szövetrészek eltávolítása, ilyen pl. az ujjak elkülönülése.

A hibás immunsejtek – a saját anyagokkal kapcsolatba lépő sejtek – pusztulása.

Létrejött tumorsejtek öngyilkossága.

Az apoptózis rendkívül összetett folyamat, melyben fellépő bármilyen zavar betegségek megjelenéséhez vezet. Ha pl. nem hal el annyi sejt, mint amennyi születik, mert az apoptózis valamelyik génje károsodik, akkor az egyensúly eltolódik, az adott szövetben, szervben egyre több lesz a sejt, így daganat, tumor keletkezik. A daganatképződés hátterében legtöbbször a sejthalál-gének mutációja, így az apoptózis hiánya van.

Az elsődleges daganatok, jó- és rosszindulatú daganatok

A daganat lehet jóindulatú (benignus). Bár ezek is kontrollálhatatlanul növekednek, de

nem törnek be a környező szövetekbe, és nem pusztítják el őket,

egy kötőszövetes hártya borítja a sejthalmazt, amely elszigeteli a környezettől,

a belőlük származó sejtek nem szóródnak szét a szervezetben, nem képeznek áttétet,

általában lassan növekednek, rendszerint eltávolíthatók, gyakran nem újulnak ki,

és ami a legfontosabb, a jóindulatú daganatok általában nem veszélyeztetik az életet.

Ha a jóindulatú daganat például belső elválasztású mirigyekben fejlődik, akkor az általuk termelt hormon szintje jelentősen megemelkedhet, ami hormonális zavarokhoz is vezethet.

A rosszindulatú (malignus) vagy rákos daganatoknál

a daganatos sejtek kontrollálatlanul és megállíthatatlan módon osztódnak.

A tumort szinte soha nem borítja határoló hártya, és ezért

a tumorsejtek betörve a környező szövetekbe (orvosi kifejezéssel ezt beszűrődésnek, infiltrációnak nevezik) áttéteket képeznek.

Amint a daganat növekszik, megkezdi saját vérellátásának kiépítését. A tumorsejtek elveszik a táplálékot az egészséges sejtek elől, a beteg gyengül, és fogyásnak indul.

A rosszindulatú tumorokat két alapvető csoportba sorolják:

Az ún. karcinómák hámszövetben fejlődnek ki. A bőrön kívül ide tartoznak a szervek belső falát burkoló sejtrétegek is, például a bélcső üregének hámborítása.

Az ún. szarkómák kötőszövetekből indulnak ki.

Az egyes ráktípusokat a megtámadott szerv alapján is elnevezték (például emlő-, tüdő-, gyomorrák stb.).

A rák hatása a szervezetre

A rák számos módon fenyegeti a szervezetet. Maga a daganat fizikailag hatást gyakorolhat a környezetében lévő szervekre, vezetékekre vagy véredényekre, fájdalmat és egyéb tüneteket okozva. Például az agyban lévő tumor fontos agyterületeket nyomhat (agyműködési zavarokat okozva), vagy a hasnyálmirigyben növekvő daganat elzárhatja az epevezetéket.

Amikor a rák betör a környező szövetekbe, a megsérült véredények miatt vérzések keletkezhetnek, a megtámadott szervek működésében pedig problémák lépnek fel.

A tumorsejtek bejuthatnak a vér- és a nyirokkeringésbe, és távoli szervekhez is eljuthatnak. E szervekben megtapadhatnak, s osztódásukkal megindulhat a távoli áttétek (metasztázisok) kialakulása.

Sajnos számos daganat esetében az elsődleges tumor sokáig anélkül növekedhet, hogy a beteg által észrevehető tüneteket okozna. Pedig a gyógyulásra sokkal nagyobb esély van, ha a kezelések idejében, az áttétek kialakulása előtt megkezdődnek. Ezért elengedhetetlenek a rendszeres szűrővizsgálatok.

A rák kezelése

Biztos diagnózist a tumorgyanús területről kinyert szövetrész szövettani vizsgálata adhat, amelyet patológus szakemberek végeznek el. A szövettani vizsgálattal meg lehet állapítani

a tumor típusát,

a betegség súlyossági fokozatát,

a daganat kiterjedését,

a betegség várható lefolyását (prognózis),

a daganat érzékenységét a kemoterápiás szerekre, ami az optimális kezelés megtervezését segíti.

A rák kezelésének napjainkban három hagyományos módszere van.

Az első a sebészeti beavatkozás. Az operáció során eltávolítják a daganatot és a daganat típusától függően a környező szöveteket vagy szerveket (például nyirokcsomókat). A műtétet megelőzheti ún. biopszia, amelynek során szövettani mintát vesznek a daganatból.

A második módszer a sugárkezelés (radioterápia). Az eljárás során nagy energiájú gamma- vagy röntgensugárzással próbálják elpusztítani a tumorsejteket. A sugárkezelés lokális kezelés, azaz egy körülhatárolt területre irányul. A teljes dózis egyszerre történő adása súlyos mellékhatásokkal járna, ezért a kezeléseket általában napi adagokban kapja a beteg, mert a hatás összeadódik.

A harmadik módszer a kemoterápia. Ennek során olyan sejtmérgeket (citosztatikumokat) alkalmaznak, amelyek különösen a gyorsan osztódó sejtekre (így például a tumorsejtekre) fejtik ki hatásukat. A kemoterápiás szereket a vérkeringésbe juttatják, így azok a szervezet minden részére eljutnak. A kemoterápiás kezelés káros mellékhatásainak alapját az képezi, hogy a kemoterápiás szerek hatása nem csak a rákos sejteket érinti. E szerek hasonló, tehát a sejtosztódást gátló, sejtpusztító hatást fejtenek ki a szerveinket, szöveteinket felépítő sejtek közül mindazokra, amelyek a ráksejtekhez hasonlóan gyors tempóban szaporodnak.

Célzott daganatterápiák

A célzott kezelések a hagyományos kezelésekkel szemben egy meghatározott molekuláris célpontra irányulnak. Ez a célpont általában egy fehérje, amely folyamatos növekedésre és osztódásra készteti a sejteket. A célzott terápiák feladata, hogy a hibás fehérje - vagy más, a daganatsejt jelátviteli láncolatában elhelyezkedő, szintén hibásan működő molekula - működését gátolja, leállítva ezzel a tumorsejt növekedésének és osztódásának folyamatát. Az új és az eddig is alkalmazott rákgyógyszerek között az alapvető különbség, hogy a célzott terápiás gyógyszerek elsősorban a daganatsejteket pusztítják, ezért általában a mellékhatásaik is sokkal enyhébbek. A célzott kezelések a daganatsejtek olyan genetikai sajátosságait használják ki, amelyek a normális sejtekben nincsenek jelen.

Az immunterápia a szervezet saját természetes védekezőrendszerének serkentésével törekszik a rák féken tartására, illetve leküzdésére. Ennek egyik lehetséges módja, hogy a beteget a saját daganatából készített vakcinával oltják be, így próbálva megtanítani az immunrendszert a rákos sejtek felismerésére. Vagy a CAR-T sejt terápia során a páciens véréből kinyert T-sejtjeket genetikailag módosítják úgy, hogy specifikus receptorokat (CAR) fejezzenek ki, amelyekkel célba veszik a rákos sejteket. Az így módosított T-sejteket visszajuttatják a páciens szervezetébe, ahol azok megtámadják a rákos sejteket.

Emlőrákról kicsit részletesebben

Pontos kiváltó oka nem ismert a betegségnek. Ismertek azonban rizikófaktorok, melyek megléte fokozott kockázatot jelent a betegség kialakulásában.

Ezek a következőek:

előrehaladott életkor,

a családban korábban előfordult emlődaganat (elsősorban anyai ágon, fiatalabb életkorban),

menstruáció korai megjelenése,

kései menopauza,

gyermektelenség, szoptatás hiánya,

korábbi sugárkezelés a mellkas területén,

elhízás,

dohányzás.

Az öröklődő mellrák kialakulásának kockázatát a BRCA1 és a BRCA2 nevű génekben előforduló mutációk növelik. Ha egy nő a két gén valamelyikének hibás változatát örökli, annál a betegség kialakulásának átlagos valószínűsége közel 80 százalék lesz. (Más adatok 40 és 65% közé teszik a betegség kialakulásának kockázatát.) A mutációt nem hordozók esetében az emlőrák átlagosan 10 százalékos eséllyel alakul ki.

A két gén mutációi ráadásul férfiaknál is jelen lehetnek (bár náluk egyéb okok miatt jóval kisebb arányban okoz mellrákot), így az örökletes mellrák férfiágon is öröklődik. Azért növekszik a mellrák kockázata mutáns BRCA1 vagy BRCA2 esetén mert két gén olyan fehérjéket állít elő, amelyek a DNS hibáinak kijavításában vesznek részt. Hibás gének esetén romlik a DNS javítómechanizmusainak hatékonysága, ezáltal megnő a rákkockázat.

Az emlőrák többnyire fájdalmatlan, sőt, minél inkább fáj egy csomó, annál kevésbé valószínű, hogy megjelenése rosszindulatú daganatra utal.

Tünetek:

az emlőben csomót tapint,

az emlőbimbó behúzódik,

emlőbimbón ekcémának tűnő elváltozás jelent meg,

az emlő bőre – az ellenoldalihoz képest - duzzadttá, keménnyé, illetve pirossá válik,

az emlőbimbóból véres váladékozást észlel,

hóna alatt csomót tapint.

Az emlő önvizsgálatát legkésőbb 20 éves kortól havonta egyszer, lehetőleg a menstruációs periódust követően kell elvégezni, amikor a mell nem érzékeny vagy duzzadt (a menstruáció lezajlását követő hétvége a célszerű időpont, amikor az emlő a legpuhább és a legkönnyebben áttapintható).

Az emlők orvosi vizsgálata

20-39 év között: 3 évente,

40 év felett: évente ajánlott.

A mammográfia (az emlők röntgenvizsgálata)

30-45 éves korig: 3 évente,

45-65 év között: 2 évente szükségszerű.

Az anyajegyekből kiinduló rosszindulatú bőrrák – melanoma - tünetei:

aszimmetrikussá válik,

szélei egyenetlenek lesznek,

eltérő színű területek jelennek meg,

gyors méretbeli növekedés,

vérzés, kifekélyesedés,

viszketés.

A hererák tünetei:

borsónyi, tömött, rendszerint fájdalmatlan csomó megjelenése a herében,

a here megnagyobbodása,

tompa fájdalom az alsó hasban vagy a lágyékban,

hirtelen folyadékfelhalmozódás a herezacskóban,

kényelmetlen, húzó érzés, fájdalom a herezacskóban vagy a herében.

A prosztatarák tünetei:

gyakori vizelés, különösen éjjel,

nehezen induló vizelés,

a vizelet-visszatartás nehézsége,

gyenge, vagy vizelés közben időnként megszakadó vizeletsugár,

fájdalmas, égető érzés vizelés közben,

vér megjelenése a vizeletben vagy az ondóban.

A már igen előrehaladott, áttétekkel járó esetekben deréktáji fájdalom, a csípőben vagy a comb felső részében jelentkező merevség, fájdalom mutatkozik.

Méhnyakrák tünetei:

szokatlan hüvelyi eredetű vérzés, amely elsősorban a nemi aktust követően jelentkezik,

ha a vérzések nem a menstruáció ideje alatt jelentkeznek,

ha a vérzések előfordulnak a menopauzát követően is, amikor már megszűntek a menstruációs ciklusok,

ha a hüvelyben, illetve a hüvely körül fájdalmat érzünk a szexuális aktust követően,

kellemetlen szagú, sárgás hüvelyi folyás,

fájdalomérzet a vizelet ürítése közben.

Általában a hét figyelmeztető jel

Szemmel látható változások szemölcsön, anyajegyen.

Széklettel és vizelettel kapcsolatos változások.

Makacs köhögés vagy rekedtség.

Állandóan fennálló nyelési nehézségek.

Nem gyógyuló fekély vagy sérülés a bőrön.

Szokatlan vérzés, váladékfolyás.

Tapintható duzzanatok a mellben vagy a test más részén.

A korai tünet ritkán jár fájdalommal. Ha ezeknek a jeleknek bármelyike több, mint két hétig észlelhető, azonnal orvoshoz kell fordulni! A tünetek természetesen nem minden esetben jelentenek rákos betegséget.

Európai Rákellenes Kódex

Alapvető tanácsok a rák megelőzéséhez és korai felismeréséhez. A malignus tumorok több, mint fele megelőzhető lenne!

Ne dohányozz!

Ha alkoholt iszol - akár sört, akár bort, vagy szeszt - mérsékeld a fogyasztást!

Növeld a napi főzelék- és friss gyümölcsfogyasztást! Gyakran fogyassz magas rosttartalmú növényi táplálékot!

Kerüld az elhízást, fokozd a fizikai tevékenységedet, és korlátozd a zsíros ételek fogyasztását!

Óvd magad a túlzott napfénytől és kerüld a napon való leégést, különösen gyermekkorban!

Keress fel orvost, ha csomót észlelsz, vagy ha fekélyed nem gyógyul!

Menj orvoshoz, ha bőrödön olyan elváltozás van, amely alakját, nagyságát vagy színét változtatja, esetleg vérzik!

Vizsgáltass ki minden makacsul fennálló problémát, legyen az állandó köhögés, rekedtség, a széklet vagy a vizelés ritmusának megváltozása, magyarázat nélküli fogyás!

Nők számára:

szabályos időközökben vegyél részt szervezett méhnyakrák-szűrési programban!

Vizsgáld meg emlőidet szabályos időközökben. Ha elmúltál 50 éves, vegyél részt

mammográfiás szűrésen!

A Nemzetközi Rákellenes Unió 2011-ben nyilvánította február 4-ét a rák világnapjának (World Cancer Day). Ezen a napon a szakemberek minden évben rendezvényekkel, kiadványokkal és sajtóanyagokkal igyekeznek tudatosítani az emberekben, hogy megfelelő életmóddal, odafigyeléssel, rendszeres szűrővizsgálatokkal a daganatos megbetegedések jelentős része megelőzhető.

6.1.3. A génműködés

Őssejtek, a differenciálódás

A többsejtű szervezetek egyedfejlődése a megtermékenyített petesejtből, a zigótából indul ki. A zigóta tartalmazza a petesejt és a hímivarsejt genetikai anyagának összességét, az egyed felépítéséhez és működéséhez szükséges teljes genetikai információt. A zigóta létrejötte után rövidesen – embernél kb. 24 óra múlva – osztódások – mitózisok – „végtelen” sorozatába kezd, melynek során örökítőanyaga szinte változatlan mennyiségben és minőségben (a másolási hibáktól eltekintve) adódik tovább az utódsejtekbe. Eszerint egy felnőtt ember összes testi sejtje ugyanazt a genetikai készletet tartalmazza, annak ellenére, hogy az egyedfejlődés során a sejtek – a differenciált génkifejeződés miatt - rendkívüli változatosságban jönnek létre.

A zigóta és a korai embrionális sejtek korlátlan osztódóképességgel rendelkező, ún. differenciálatlan sejtek. A differenciálódás során az eredetileg egyforma sejtek valamilyen sajátos feladatnak, szerepnek megfelelően átalakulnak, különféle feladatok ellátására specializálódnak, elköteleződnek. A differenciálódás a soksejtű élőlényekben a szövetek és a szervek kialakulási folyamata. A differenciálódás hátterében az egyes sejtek szelektív génkifejeződése áll.

Az emberi genom - az ivarsejtek teljes genetikai anyaga –, ami kb. 21000 struktúrgént tartalmaz, magába foglalja a szervezet felépítéséhez és működéséhez szükséges összes információt. A differenciálódás során csak azok a géncsoportok működnek, amelyek elengedhetetlenek az adott feladat ellátására specializálódott szöveti sejt kialakulásához, működéséhez. Azaz egy csontsejtben nem működnek azok a gének, amelyek az idegsejtek felépítésének, ill. működésének a meghatározásáért felelősek.

Az őssejtek

Az őssejtek korlátlan osztódóképességgel rendelkező differenciálatlan sejtek.

A fejlődő embrióban az őssejtek az összes magzati szövetté képesek átalakulni.

A felnőtt szervezetben az őssejtek

a test javító mechanizmusaként szolgálnak,

ill. a folyamatosan megújuló szerveknek, szöveteknek – mint a vér, bőr vagy az emésztőrendszer szövetei – normális regenerálódásában is közreműködnek.

Az őssejteknek többféle típusát különböztethetjük meg.

Embrionális őssejtek

Totipotens őssejt: az összes szövet és szerv létrehozására képes. Ilyenek pl. a zigóta, ill. a szedercsíra sejtjei.

Pluripotens sejtek: csökkent potenciával rendelkező őssejtek, mely nem képesek extraembrionális szövet létrehozására, de mindhárom csíralemez kialakítására és ivarsejtek képzésére is alkalmasak.

Szöveti őssejtek

Multipotens őssejt: nem képes ivarsejt létrehozására, de bármely más sejttípus kifejlődhet belőle. Ilyenek a kifejlett szervezet szöveti őssejtjei, pl. a vörös csontvelőben, ahol osztódásukkal igen különböző vérsejteket hoznak létre.

A szöveti őssejtek, melyek a szervezet számos szövetében megtalálhatók, osztódóképességük megőrzése révén biztosítják életünk során a folyamatosan elhasználódó szöveti sejtek újraképződését, a szövetek, szervek regenerálódását, megújulását. Az őssejtek osztódása során kétféle sejt jön létre: egy újabb őssejt és egy differenciált sejt.

Az őssejtek felhasználása a gyógyászatban

Az őssejtek haszna és orvosi felhasználása igen széleskörű.  Minden olyan kórkép esetén, ahol sejtek, szövetek pusztulása okozza a tüneteket, az őssejtekből kiinduló szerv, szövet vagy sejtpótlás gyógyító hatású lehet. Az őssejteket a károsodott területre juttatva, képesek arra, hogy a károsodott szöveteket regenerálják, újra életképessé tegyék. A saját szervezetből származó sejtek révén pedig jelentősen csökkenthető a kilökődési reakció, vagyis ily módon a beültetés jóval biztonságosabbá válik. Napjainkban az őssejteket leggyakrabban a vérképzőrendszert vagy az immunrendszert érintő betegségek kezelésében (csontvelő elégtelenségben), valamint egyes daganatos megbetegedések (leukémia) esetén alkalmazzák.

Az őssejtek forrásai

Csontvelői őssejtek

Méhlepény, köldökzsinórvér-őssejtek

Zsírszövet-eredetű őssejtek

A gyermekek születésekor levett köldökzsinórvért lefagyasztják és laboratóriumi körülmények között -190 °C-on tárolják. Ha a gyermeknek későbbiekben valamilyen szervre vagy sejtre lesz szüksége, saját őssejtjei használhatók fel a gyógyításhoz.

Az őssejtterápia távlati céljai között szerepel olyan szövetek, szervek előállítása, melyek segítségével akár pl. szívbillentyűk, ízületek, porckorongok hozhatók létre, hogy aztán beültetve átvegyék a beteg szövetek, szervek funkcióját.

Minden őssejtkezelés ugyanakkor kockázatokkal jár. Nem tudható például, hogy a beültetett őssejtek mikor indítanak el igazi szövetregenerációt, és mikor képeznek nem odavaló szöveteket (pl. csontlemezek a szívizomban vagy a gerincvelőben), ill. nem keletkeznek-e daganatok az őssejtekből. Más személyből származó őssejtek alkalmazása esetén ráadásul az összeférhetetlenséggel, a kilökődéssel is számolni kell.

Epigenetikai szabályozás, a gének kifejeződésének módosítása

A környezetből számos olyan, ún. epigenetikai hatás (pl. táplálék, mozgás, gyógyszerek, mérgek, lelki hatások, stressz stb.) érheti az örökítő anyagot, amelyek a DNS nukleotid-sorrendjét ugyan nem változtatják meg, viszont a génműködésekben változásokat idéznek elő (pl. DNS metiláció, hiszton acetilálás stb.). Az epigenetikai hatások miatti változások egy része az utódsejtekre is átadódhat. A jelenséget epigenetikai szabályozásnak nevezzük.

A szabályozás hátterében vagy DNS, vagy a DNS-hez kapcsolódó szerkezeti fehérjék (hisztonok) kémiai módosítása áll,

pl. a nukleotidokhoz kapcsolódó metilcsoport gátolja,

míg a hiszton fehérjékhez kötődő acetilcsoport megindíthatja a gének átírását.

A génkifejeződés megváltoztatásának egy módja a nukleoszómák töltéseinek megváltozása acetilálás révén. Ha a pozitív töltés semlegesség válik, a DNS lecsavarodhat a hiszton fehérjékről és így megindulhat az átírás.

A DNS metilációja ellentétes hatású, a heterokromatin állapot kialakulását eredményezi, ami az átírást és így a génműködést blokkolja.

A második világháborút követően az éhínség idején születetteknél megfigyelték, hogy hízékonyabbak voltak azoknál, akik az éhínség előtt vagy után születtek, továbbá magasabb volt a koleszterin-szintjük is. Az átlagnál jobban fenyegette őket az elhízás, a cukorbetegség, idős korukban pedig halandóbbak is lettek, 68 éves koruk felett tíz százalékkal magasabb volt a halandóságuk a hasonló korúaknál. A jelenség hátterében az állt, hogy az éhínség idején születettek szervezetében a gének kifejeződéséért felelős metil-csoportok kikapcsolták a PIM3 nevű gént, amely a test anyagcseréjében játszik szerepet. A gén kikapcsolásával az éhínség idején születettek szervezete kevésbé égette el a szervezetükben felhalmozott energiatartalékokat, ez okozhatta az elhízást és az emiatti következményeket.

Az anyai hatás, mint az epigenetikai változások egyik oka

Az anyai hatás lényege, hogy a petesejtek citoplazmája olyan molekulákat – pl. fehérjéket - tartalmaz, amelyek a megtermékenyülést követően egy ideig irányítják az embriók fejlődését. Ennek köszönhetően az anyai szervezetet ért hatások befolyással vannak az embrió fejlődésére, tulajdonságainak kialakulására.

Vannak olyan környezeti tényezők (pl. a dohányzás), amelyek gátolják az anyai hatás anyagainak bekerülését a petesejtek citoplazmájába. A dohányzás például három generáció asztma valószínűségét fokozza jelentős mértékben, a terhes dohányzó nemcsak önmagát és magzatát, de utóbbi ivarsejtkezdeményeit is károsítja.

A tökéletlenül „feltöltött” petesejtek eredményezhetik pl. a nyitott gerinccsatorna kialakulását is. Ma már ismert, hogy a folsavhiány növeli a betegség kialakulásának kockázatát, mivel a folsav a petesejtek "feltöltődésének" legfontosabb tényezője.

Tehát egy adott jelleg – tulajdonság - kifejeződését több tényező befolyásolja:

alapvetően a jelleget meghatározó gének minősége (genotípus),

a genetikai környezet, génhálózatok, azaz milyen egyéb, más gének befolyásolják az adott gén működését, kifejeződését,

környezeti, epigenetikai hatások.

A penetrancia és az expresszivitás

A gének kifejeződését a penetranciával és az expresszivitással jellemezzük.

A penetrancia azt mutatja meg, hogy azonos genotípusú egyedek csoportjában az egyedek hány százaléka mutatja a genotípusra jellemző tulajdonságot (fenotípust).

Ha a megegyező genotípusú egyedek mindegyikében megjelenik az adott tulajdonság, akkor a gén teljes penetranciájú (100%),

ha csak az egyedek egy részén látszik a fenotípus, akkor a gén penetranciája nem teljes.

Például a BRCA–1 nevű gén mutációját hordozó személyek átlagosan 80%-ában alakulhat ki emlődaganat, azaz e mutáció penetranciája 80%.

Az expresszivitás az egyedekben a fenotípus kifejeződésének mértékét mutatja. Egy adott gén eltérő expresszivitása miatt, két egyedben azonos genotípus esetén is különböző fenotípus alakulhat ki. Például a Marfan-szindrómát (egy autoszomális domináns kötőszöveti betegség) az FBN1 gén mutációja okozza. Az expresszivitása változó, egyes embereknél enyhe tünetek, például magas testalkat és hosszú végtagok jelennek meg, míg másoknál súlyosabb problémák, mint a szív- és érrendszeri rendellenességek is kialakulhatnak.

A fajon, ill. populáción belüli, az egyedek külsődleges megjelenésének változatossága több tényezőre vezethető vissza. Egy fajon/populáción belül az egyedek génállománya, allélösszetétele nem teljesen megegyező. Az élőlények tulajdonságait döntően a gének szabják meg (az emberi zigótából nem lesz szamár, néhány kivételes esettől eltekintve). Ez a genetikai determináltság. Ugyanakkor nincs egyértelmű viszony a genotípus (gének összessége), ill. a fenotípus (megjelenő tulajdonságok összessége) között, mivel az egyes tulajdonságok kifejeződését számtalan tényező befolyásolja, mint pl.

az egyes gének genetikai környezete, azaz a gének befolyásolják egymás hatásait, génkölcsönhatások alakulnak ki, bizonyos jellegek – pl. mennyiségi jellegek – kifejeződésében akár több tucat gén is részt vehet. Ennek megfelelően érdemes génhálózatok működéséről beszélni (kopaszság eltérő megjelenése heterozigótákban).

Másfelől egy gén több tulajdonságot is befolyásolhat.

Bizonyos tulajdonságok kialakulását epigenetikus hatások is befolyásolják.

A fentiek miatt a gyakori betegségeket általában nem egyetlen gén hibája, hanem több gén variánsainak együttes jelenléte és ezek összegződő hatásai okozzák. Ezért ebben a vonatkozásban nem betegséget okozó génekről, hanem arra hajlamosító tényezőkről beszélünk.