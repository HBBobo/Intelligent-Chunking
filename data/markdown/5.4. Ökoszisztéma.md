5.4. Ökoszisztéma

A fejezet a követelményrendszer 5.4. pontja alapján készült.                     Készítette Vizkievicz András

5.4.1. Anyagforgalom

Az ökoszisztéma: ökológiai rendszer. Nem szerveződési szint!

Az ökoszisztéma az ökológiai jelenségek értelmezése, vizsgálata céljából létrehozott rendszermodell. Ebben az értelemben ökoszisztémaként vizsgálhatunk társulásokat, biomokat, az egész bioszférát, de akár egy tó vagy egy akvárium életközösségét.

Más megközelítésben a társulás (biocönózis) és az élőhely (biotóp) együttese, rendszere.

Ökoszisztéma alatt értjük

az élőlények és élettelen környezetük teljes kapcsolatrendszerét,

mely nyílt rendszer,

energiaáramlás és anyagforgalom jellemzi, amely táplálékhálózatok rendszerében, ill. bio-geo-kémiai ciklusokban nyilvánul meg,

bizonyos mértékű önszabályozásra képes,

mellyel fenntartja viszonylagos stabilitását, belső dinamikus egyensúlyi állapotát.

Az ökoszisztémák négy összetevőből állnak:

élettelen anyagok (víz, szén-dioxid, nitrogén, foszfor, különböző sók stb.),

termelő vagy producens szervezetek, ezek szervetlen anyagokból szerves vegyületet állítanak elő (autotrófok),

fogyasztók vagy konzumensek (heterotrófok),

lebontók vagy reducensek (főleg baktériumok és gombák), az elhalt szervezetek összetett szerves anyagait bontják le (heterotrófok).

Az ökoszisztéma elemeinek kapcsolata hozza létre

a napenergia megkötését és áramlását szerves anyagok formájában,

a táplálékláncokat,

alakítja ki a bio-geo-kémiai ciklusokat.

Táplálékláncok

A táplálékláncok egymással szoros táplálkozási kapcsolatban álló populációkból állnak, láncszemei az előtte levőből táplálkoznak és egyben táplálékul szolgálnak az utána következő láncszem fajainak.

Az anyag- és energiaáramlás első szintjét autotrófok – főleg növények - az ún. termelő vagy producens szervezetek képezik. Ezek fotoszintézissel, ill. kemoszintézissel szervetlen tápanyagokból (vízből és a levegő szén-dioxidjából) szerves anyagokat képesek előállítani, miáltal energiát építenek be szerves vegyületeikbe.

A többi fogyasztószervezet hasonló – autotróf – szerves anyag előállításra nem képes. Bennük a növények által előállított szerves anyagok áramlanak az új és új tápláléklánc-alkotók irányába.

A második szintjet a növényevő állatok, az elsődleges fogyasztók alkotják.

A további szinteken - másodlagos, ill. harmadlagos stb. fogyasztókban –, a ragadozó állatokban a szerves anyag egyre magasabb szintre kerül. A csúcsragadozónak az adott társulásban nincs természetes ellensége.

Az elhalt szerves anyagokat a lebontók vagy reducensek bontják le; ezzel a különböző anyagok (kémiai elemek) visszakerülnek szervetlen formáikba.

Az egyes populációk többféle táplálékláncnak is részét képezik, ezért helyesebb táplálékhálózatokról beszélni.

Táplálékhálózat

Egymással összekapcsolt táplálékláncok rendszere. Egy táplálékhálózatban egy meghatározott szervezet egynél több táplálkozási szinten is fogyaszthatja a táplálékait. Például

egy tó táplálékhálózatában egy édesvízi kagyló közvetlenül fogyaszthat zöldmoszatokat, amikor is ő egy elsődleges fogyasztó.

Azonban táplálkozhat állati egysejtűekkel is, amelyek maguk elsődleges fogyasztók, ebben az esetben a kagyló másodlagos fogyasztó.

Minél bonyolultabb egy táplálékhálózat annál stabilabb a társulás.

A táplálékláncok és -hálózatok szintjeit ennek megfelelően a

termelő,

a különböző szintű fogyasztó,

valamint a lebontó szervezetek alkotják.

Az anyagok áramlása a táplálékhálózatokban egyirányú, vissza nem fordítható folyamat (a nyúl nem eszi meg a rókát, a fű meg a nyulat).

A peszticidek, más néven növényvédőszerek, olyan hatóanyagok melyek a kártevő élőlényeket – gombákat, gyomokat, állati kártevőket - távol tartják, terméketlenné teszik, ill. elpusztítják. A mérgező peszticideknek a helytelen alkalmazása

környezeti problémát okoz, mivel a táplálékláncba bekerülve felhalmozódnak,

a hasznos élőlényeket is elpusztítják,

a legtöbb kártevőnél rezisztenciát alakítanak ki a vegyszerekkel szemben.

Még a távoli nemzeti parkok sem mentesek a peszticid szennyeződéstől, mivel a peszticideket a légáramlatok messze viszik - gyakran több ezer kilométerre - majd az esővel vagy hóval a talajra kerülnek. Ezt a jelenséget peszticid esőnek nevezzük.

A St. Lawrence folyó torkolatában élő fehér bálna zsírjában 70000-100000 ppb (one part per billion (Az egész rész milliárdod része)) koncentrációban mértek DDT-t, annak ellenére, hogy Kanadában és az Egyesült Államokban már két évtizede betiltották ennek a vegyszernek az alkalmazását. A döglött bálnákat veszélyes hulladékként kell kezelni a bennük mért magas vegyszer-koncentráció miatt.

Az 1960-as években Borneóban DDT-t permeteztek a falvakban a zsúptetős házakra és a növényzetre, hogy elpusztítsák a szúnyogokat és ezzel visszaszorítsák a maláriát. A DDT azonban bekerült azoknak a rovaroknak is a szervezetébe, amelyekkel a házakban élő gekkók táplálkoztak, aminek következtében azok elpusztultak. Így azok a molyok, amelyeket a gekkók pusztítottak azelőtt, el tudtak szaporodni és összerágták a pálmaleveleket, amelyekből a házak teteje készült, így a tetők ledőltek. A falvak macskái megették a döglött gyíkokat és így ők is nagyrészt elpusztultak, ez lehetővé tette, hogy a patkányok, amelyek a bubópestis kórokozójának a terjesztői, elszaporodhassanak. A falvakban pestis járvány tört ki.

A peszticideknek az emberek egészségére gyakorolt hatását két fő típusba lehet sorolni:

rövidtávú hatás magában foglalja a heveny mérgezéseket, főleg májkárosodást,

hosszútávú hatás, amelyről feltételezik, hogy szerepet játszik a rákos megbetegedések, a születési hibák, az immunológiai problémák, a Parkinson-kór és más krónikus elváltozások kialakulásában.

A táplálékláncokban az egyedek száma és össztömege a legalsó, termelői szinten a legnagyobb, és a legfölül elhelyezkedő csúcsragadozók szintjén a legkisebb. Az egymás után következő szintek csökkenő tömege, illetve egyedszáma alapján rajzolják meg az ún. táplálékpiramisokat.

Ez alól a parazitalánc kivétel, ahol a parazita szervezetek összegyedszáma meghaladhatja a tápláléklánc elején levő fogyasztó szervezetek egyedszámát.

Biológiai produkció

Az ökológiai rendszerekben végbemenő szerves anyagtermelés és -átalakítás folyamata.

Az autotrófok, elsősorban a növények fotoszintézissel történő szerves anyag előállítása az elsődleges vagy primer produkció.

A fogyasztók és a lebontók – heterotrófok - által átalakított szerves anyag a másodlagos vagy szekunder produkció.

A biológiai produkcióban termelődő szerves anyag sorsa:

egy része a szervezetekben végbemenő lebontó folyamatok révén elbomlik, energiát szolgáltatva az életműködésekhez,

a másik része felhalmozódik az élőlényekben (beépül).

Biomassza

A biológiai produkció hozza létre a biomasszát, amely

az adott területen,

adott időpontban megtalálható,

élőlényekben előforduló szerves anyagok összes tömege.

A biológiai produkció mértéke, a biomassza tömege mérhető, általában egy adott területegységre, meghatározott időre vonatkoztatva adják meg (g/dm3/év, g/m2/év, kg/ha/év). Mivel a szerves anyagok energiatartalma kiszámítható, így a biológiai produkciót és a biomassza értéket energiatartalomban is meg lehet adni (lásd ábra). A különböző szintek biomasszája a termelők felől a csúcsragadozó felé egyre csökken, egy táplálékpiramisnak megfelelően.

Egy stabil, egyensúlyban levő társulás összes biomasszája közel állandó. A szukcesszió folyamatában az egymásután következő társulások biológiai produkciója és biomasszája egyre nő. A Földön a trópusi esőerdők biológiai produkciója és biomasszája a legnagyobb.

5.4.2. Energiaáramlás az ökoszisztémában

Az ökoszisztémák nyílt anyagi rendszerek, a fennmaradásukhoz és a működésükhöz szükséges energiát kívülről kapják (napenergia). Az energia a különféle populációk élettevékenységeinek fenntartásához szükséges.

A külső forrásból származó energiát az autotróf (fototróf) vagy termelő szervezetek "hozzák be" a biocönózisokba, oly módon, hogy a napenergia felhasználásával – fotoszintézissel - saját energiadús szerves vegyületeiket építik fel energiaszegény szervetlen vegyületekből.

Ezek a szerves anyagok haladnak végig a táplálékláncon, energiaforrásul szolgálva a heterotróf szervezetek, azaz a fogyasztók és lebontók számára.

A termelő szervezetek energiaforrásuk szerint fototrófok vagy kemotrófok lehetnek.

A fototrófok a szükséges energiát a Nap sugárzó energiájából nyerik,

a kemoautotrófok – kemoszintetizálók - termelőként nem jelentősek, különböző szervetlen vegyületeket alakítanak át, és az átalakítás során keletkező kémiai energiát hasznosítják. Ilyenek pl. a nitrifikáló baktériumok, melyek ammóniát oxidálnak nitritté, ill. nitráttá, a nitrogén-körforgalomban van szerepük.

A mai termelő szervezetek túlnyomó többsége tehát zöld növény.

Az energiaforgalom szempontjából fontos a fotoszintetikus hatékonyság, az efficiencia is, amely a folyamat során felépített szerves vegyületek energiatartalma és a besugárzott energia hányadosa. Átlagosan a fotoautotróf szervezetek a rendelkezésükre álló sugárzó energiának alig kb. 0,5-1%-át építik be a szervezetükbe szerves anyagok formájában.

Egy fogyasztó által szerves vegyületek formájában felvett energia három útra terelődhet.

Beépül a fogyasztó testébe, annak testtömegét gyarapítja (~15%),

rögtön "elhasználódik", azaz lebomlik, eloxidálódik és a felszabaduló energia

részben energiaigényes folyamatokra fordítódik,

részben hő formájában a környezetbe jut (~35%),

ürülékkel vagy más salakanyagokkal együtt szerves vegyületekben kötött kémiai energia formájában távozik a szervezetből (~50%).

A fentiek szerint, az energia vándorlása során az egyes táplálkozási szinteken újabb és újabb energiaveszteséggel kell számolni (hő, salakanyag). A társulásba beépülő, majd szintről szintre szerves anyagként áramló energia tehát mind kevesebb lesz (lásd fenti ábra).

Egy ragadozó tápláléklánc energiahasznosítása a következő:

10 000 kg növényi planktonból kb.

állati plankton lesz,

ez kb. 100 kg apróhaltömeget jelent,

amely  ragadozóhal-testtömeget eredményez,

amely végül például emberi fogyasztás esetén,   kb.  emberi testtömeg gyarapodásához vezet.

A fény vagy kémiai energia formájában felvett energia minden esetben

kémiai energia – szerves anyagok - formájában áramlik a táplálkozási szinteken és

hőenergia formájában hagyja el a rendszert minden szinten.

Előbb vagy utóbb, a különböző szinteken, a szerves anyagok hőfelszabadulás közben elbomlanak és visszaalakulnak szervetlen anyagokká, melyek újra kiindulási anyagai lesznek az elsődleges biológiai produkciónak (autotróf asszimilációnak).

Anyagforgalom az ökoszisztémában, bio-geo-kémiai ciklusok

Az energia áramlása az anyagáramlástól az ökoszisztémákban elválaszthatatlan, hiszen az egyes táplálkozási szintek között az energia szerves anyagok formájában adódik tovább.

A két folyamat között azonban van egy alapvető különbség:

amíg az anyagok – kémiai elemek - a körfolyamatban újra és újra felhasználódhatnak,

a belépő energia csak egyszer haladhat át a rendszeren.

A körfolyamat lényege:

Az élettelen környezet elemeit – C, H, O, N - az autotrófok veszik fel szervetlen anyagok formájában – CO2, H2O, ásványi anyagok - alakítják át szerves anyagokká és építik be a testükbe.

A szerves anyagokat

egyrészt minden táplálkozási szint – még a növények is - egyedei lebontják – oxidálják – energianyerés céljából és visszaalakítják szervetlen anyagokká,

másrészt az elpusztult élőlények megmaradt szerves anyagait a lebontók alakítják vissza szervetlen anyagokká.

A szén körforgalma

A szén minden szerves vegyület alapvázát képezi. A szén a levegőből szén-dioxid formájában kerül növényekbe, ahol szén-dioxidból és vízből szerves anyagok keletkeznek. (1) A szerves anyag:

a növényekben is lebomlik, szén-dioxidot felszabadítva (2),

az elpusztult növényi részekkel a humusz alkotója lesz (3),

továbbkerül valamely növényt fogyasztó állatba (4), abból pedig még tovább egy ragadozóba (5).

Előbb-utóbb valamennyi - növényevő, ragadozó vagy lebontó - szervezet elbontja és felszabadítja belőle a szén-dioxidot (6).

A szén a humuszban igen sokáig kötött formában lehet jelen.

Régi, földtörténeti időkben oxigénmentes környezetben keletkeztek a leülepedett szerves anyagokból a kőolaj-, a földgáz- és a kőszénkészletek, ezáltal hosszabb ideig kikerülhet a szén a körforgásból. Ezen fosszilis energiahordozókból égetéssel jut vissza a szén-dioxid a légkörbe (7).

Továbbá a tengerek jelentős mennyiségű CO2-t nyelnek el, kivonva a légkörből, alapját képezve a karbonátos kőzetek – CaCO3 - képződésének.

A vulkáni tevékenység is jelentős mennyiségű szén-dioxidot juttat a légkörbe.

Az oxigén körforgalma

A növények által felvett víz

kis részét a fotoszintézishez használják fel, mely során elbontják hidrogénre és oxigénre.

A hidrogén beépül a szerves vegyületekbe, az oxigén elemi formában (O2) a légkörbe kerül.

A légköri oxigént az élőszervezetek a biológiai oxidációban használják fel, melynek során a szerves vegyületek H-tartalmát ismét vízzé alakítják.

A nitrogén körforgalma

A nitrogén nélkülözhetetlen alkotóeleme a fehérjéknek, nukleinsavaknak. Az elemi nitrogént kizárólag baktériumok és egyes gombák képesek közvetlenül a levegőből felhasználni. Az összes többi élőlény ezek tevékenységére van utalva.

A főleg pillangósvirágú növények gyökérgümőiben – Rhizobium - szimbiózisban, és a talajban szaprofita módon élő aerob heterotróf nitrogénkötő baktériumok a légköri nitrogént megkötik és ammóniává alakítják. A folyamat energiaigényes.

Az előállított ammónia

szerves vegyületekbe – aminosavakba – épül be, melyet a gazdanövény részben felhasznál,

másrészt a talajba kerül (2).

Az ammóniát kemoautotróf nitrifikáló baktériumok nitritionná, majd a nitritionokat nitrátionokká oxidálják. (3).

Az ammónium- és a nitrátion vízben oldódik, és így a növények könnyen felveszik, s a nitrogént beépítik szerves vegyületekbe, pl. aminosavakba (4).

A heterotróf szervezetek a növények által előállított szerves nitrogénvegyületek – pl. fehérjék - elfogyasztásával jutnak nitrogénhez (5).

Az elpusztult élőlények nitrogéntartalmú szerves anyagaiból a lebontó baktériumok és gombák ammóniát állítanak elő, amelyből ismét ammóniumion és nitrátion keletkezhet (6).

Oxigénmentes talajokban az anaerob vagy fakultatív anaerob denitrifikáló baktériumok hatására a nitrátionokból elemi nitrogén képződik, amely elszökik a levegőbe (nitrát-légzők). A denitrifikáló bacik többnyire anaerob heterotrófok, de ismertek kemoautotrófok is. A denitrifikáló baktériumok jelenléte káros a talaj nitrogéntartalmának szempontjából ezért a talaj szellőztetésével – kapálás – lehet ellenük védekezni (7).

Emelt szintű érettségi feladat

Nitrogénkötő baktériumok nem csak a pillangósvirágúakkal élnek szimbiózisban. Az Azospirillum nemzetség tagjai például a kukoricanövény gyökerével állnak kapcsolatban. Egy kísérletben az Azospirillummal együtt élő kukoricanövény gyökere által megkötött légköri nitrogén mennyiségét (az alábbi grafikon függőleges tengelyén) mérték a vetés után eltelt hetek függvényében (vízszintes tengely). A grafikon felső szélén jelöltük, hogy a növény egyedfejlődése során mely időszakokra esik a bibe majd a mag képződése.

A kezeletlen (kontroll) növény nitrogénmegkötése mellett vizsgálták egy molibdént tartalmazó szer és egy ammónium-szulfát tartalmú műtrágya nitrogénmegkötésre kifejtett hatását is.

Levonható következtetések:

Kezeléstől függetlenül a növények a virágzás és a magképzés alatt kötik meg a legtöbb nitrogént.

A virágzás nagyobb nitrogénigényű folyamat, mint a magképzés.

Az ammónium-szulfát - N-műtrágya - ammóniumion-tartalma miatt a növény (ill. a baktérium) elegendő nitrogénhez jut, ezért kevesebb légköri nitrogén megkötésére kényszerül.

5.4.3. Biológiai sokféleség

A biológiai sokféleség, a biodiverzitás

A biodiverzitás biológiai sokféleség. Az élet megjelenési formáinak gazdagságát, az élővilág változatosságát és változékonyságát kifejező fogalom. Összetettségénél fogva a biológiai szerveződés több szintjén értelmezhető. Szintjei:

faji diverzitás; ami egy társulásban a fajok számát és egyedszám arányait jelenti,

genetikai diverzitás, ami a fajon belüli genetikai változatosságot, egy génhez tartozó allélok számát és gyakoriságát mutatja,

az ökológiai diverzitás, ami egy ökoszisztémában a populációk számát, arányát, térbeli mintázatait, az ökológiai funkciók változatosságát, a táplálkozási kapcsolatok összetettségét, az anyag- és energiaáramlás mikéntjét jellemzi.

A faji diverzitás jellemzésénél a fajok számának megadásán túl, figyelembe kell venni a fajok tömegességét, azaz az egyes populációkhoz tartozó egyedszámot (pontosabban a populáció téregységre vonatkoztatott sűrűségét).

Ennek megfelelően a faji diverzitás kifejezi az adott élőhelyen előforduló faj- és egyedszámot. A diverzitásindex (d) a faj és egyedszám arányán alapul, ahol

S = fajszám,  N = összes egyedszám

A d értéke kicsi, ha egy társulást kevés faj, nagy egyedszámú populációi alkotják (tundra), szélső esetben mindegyik egyed egy fajhoz tartozik,

d nagy értéke esetén a társulás fajokban gazdag (trópusi esőerdők), szélső esetben minden egyed külön fajhoz tartozik.

Ha két társulás egyedszáma és fajszáma is megegyezik nem feltétlenül azonos a diverzitásuk, mivel lehet, hogy

az egyik társulásban az egyedek közel azonos arányban oszlanak el az egyes populációk között, ugyanakkor az is elképzelhető, hogy

a populációk közül az egyik adja az összegyedszám 90%-át, míg a többi populáció összesen az egyedek 10%-át képviseli.

A számított diverzitási érték annál nagyobb, minél nagyobb a csoportok száma, és minél egyenletesebb az egyedek csoportonkénti eloszlása.

A társulások stabilitása, produktivitása arányos a diverzitásukkal. Minden társulásnak létezik egy optimális diverzitása. A diverzitás növekedése és csökkenése egyaránt veszélyezteti a társulás stabilitását, ezért a természetvédelem egyik legfontosabb feladata a diverzitás megőrzése.

A csökkenő diverzitású, ill. a kevés fajból felépülő társulások igen sérülékenyek, mivel az egyik populáció egyedszámának csökkenése, ill. eltűnése megszakíthatja a táplálékláncot, így a felette elhelyezkedő populációk egyedszáma is csökkenni fog. A nagyobb diverzitású társulásokra inkább táplálékhálózatok jellemzők, így egy populáció kiesése nem jár olyan súlyos következményekkel.

A diverzitás növekedése esetén

csökken az egyes populációk egyedszáma, mivel a környezeti erőforrások korlátozott mértékben állnak az élőlények rendelkezésére,

ami maga után vonja az egyes populációk genetikai változatosságának, így alkalmazkodóképességének a csökkenését is.

A diverzitás védelme (Az ún.  Rioi Egyezmény)

Biológiai Sokféleségről szóló Egyezményt 1992-ben Rio de Janeiroban írta alá 150 ország. Célja:

A fenntartható fejlődés egyik alapjának, a biológiai sokféleség megőrzése,

a biodiverzitás részeinek fenntartható használata,

a biodiverzitás az adott állam nemzeti értékeinek a része, így erőforrásait használhatják oly módon, hogy a területükön kívüli biodiverzitás ne sérüljön.