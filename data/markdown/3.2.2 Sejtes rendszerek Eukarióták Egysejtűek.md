3.2. Sejtes rendszerek

A fejezet a követelményrendszer 3.2.2. pontja alapján készült.                      Készítette: Vizkievicz András

3.2.2. Eukarióták

Az élővilág nagyobb szerveződési szintjei

Az élőlényeket ma 3 nagy birodalomba – valódi baktériumok, ősbaktériumok és az eukarióták - soroljuk.

Az eukarióta sejtek kb. 1,5-2 milliárd évvel ezelőtt jöttek létre. Kialakulásukat ma az ún. endoszimbióta elmélettel magyarázzák (lásd 3.2.1 fejezet). Az eukarióta sejtekre általánosan jellemző, hogy

tartalmaznak sejtmagot,

különféle feladatokra specializálódott sejtszervecskéket,

jól fejlett belső membránrendszereket,

méretük 10-100 x nagyobb a prokarióták méreténél.

A prokarióták és az eukarióták összehasonlítása

Egysejtű szerveződés

Az egysejtűek teste egyetlen sejtből áll, amely rendelkezik az összes életjelenséggel, mint pl. anyagcsere, önfenntartás, szaporodás, ingerlékenység stb.

Jellemzően vízi környezetben, ill. nedves körülmények között fordulnak elő, planktoni szervezetek. Az egysejtűek többnyire a mikroszkopikus mérettartományba tartoznak, fénymikroszkóppal vizsgálhatók, ugyanakkor némelyek szabad szemmel is észlelhetők. A legkisebbek 1 mikrométeresek, a legnagyobbak mm-es nagyságrendűek, mint pl. a kék kürtállatka 1,5 mm-es. Fosszíliákból ismeretesek 12 cm-es példányok (likacsoshéjúak).

A hagyományos rendszerek az egysejtűeket külön rendszertani csoportba – eukarióta egysejtűek (protiszták) - sorolja, nem választja szét állati, növényi, ill. gomba egysejtűekre. Ez érthető, hiszen az élet szerveződésének ezen a szintjén még nem különülnek el határozottan az egyes élőlénytípusok. Erre jó bizonyítékot láttunk pl. a nyálkagombáknál, amelyek hasonlóan az állatokhoz helyváltoztatásra képesek és heterotróf életmódot folytatnak, s emiatt közelebb állnak az állati jellegű amőbákhoz, mint a magasabb rendű többsejtű gombákhoz.

Ostorosok törzse

A ma élő ostorosok igen komplikált szervezetek, felépítésükben mind az állatokra, mind a növényekre utaló jelleget találunk.

Ide tartozik a zöld szemesostoros.

Sejtfelépítés

Kívül egy merev, fehérjékből álló tok található, (az ostor a tok nyílásán hatol a szabadba).

A tok alatt a sejthártya, alatta

a sejtplazmában membránnal határolt sejtmag helyezkedik el.

Az állati jellegek a következők:

ostor: a sejtszáj alján levő sejtgaratból ered és a sejt mozgásszerve.

Szemfolt, mellyel a sejt képes a fényt érzékelni,

sejtszáj, amely a heterotróf táplálkozást – szerves anyag felvételét - teszi lehetővé,

lüktető üregecskék: amelyek a felesleges víz és a vízben oldott, az anyagcsere során keletkezett, de feleslegessé váló anyagok eltávolítását végzik, s így a kiválasztás feladatát látják el.

Az autotróf fotoszintetizáló életmódot – a növényi életmódot - a sejtplazmában található zöld színtestek teszik lehetővé, melyekben egyéb színanyagok mellett, főleg zöld színű klorofillok vannak. A zöld szemesostoros sejtfelépítésének köszönhetően képes autotróf, fototróf, ill. heterotróf életmódra egyaránt, ún. mixotróf anyagcseréjű. Fényben fotoszintetizál, fény hiányában szerves anyagokkal táplálkozik.

Az amőbák (országa)

Ide tartozik a próteusz (óriás) amőba

Előfordulás

Elsősorban állóvizekben, bomló szerves anyagban gazdag pocsolyák iszapjában található meg.

Szerveződés

Egysejtű eukarióta szervezet. A csoport fajai főleg magányosan élnek.

Méret

Az amőbák átlagos mérete 400 mikrométer körüli, de az óriás amőba elérheti ennek a dupláját is.

Alak

Az amőbák mozgásuk, táplálkozásuk során alakjukat állandóan változtatják, így jellemző sejtalakjuk nincs.

Sejtfelépítés, életműködések

Az amőbát - mint minden sejtet - kívülről sejthártya borít. A sejthártya elsődleges feladata, hogy a sejtet elválassza és egyben összekösse a környezetével.

Az elválasztás elsősorban fizikai elkülönítést jelent, megszabja a sejt határát. Ugyanakkor a sejthártya összekötő szerepe rendkívül fontos, mivel a sejt nem szigetelődik el a környezetétől, hanem azzal állandó anyag- és energiaforgalmat tart fent.

A sejthártya alatt található a sejtplazma vagy citoplazma. A citoplazma egy félig folyékony, tömény vizes oldat, amely a sejt alapállományát adja, benne találhatók meg a sejt életműködéseit ellátó sejtszervecskék. A sejtszervecskék látják el a sejt életműködéseit, a sejthártyával együtt biztosítják a sejt működéséhez elengedhetetlen belső stabilitást.

Sejtmag

A sejtmag feladata a sejt működésének a szabályozása, tartalmazza a sejt örökítőanyagát a DNS-t mely kromoszómákat alkot.

Emésztő űröcske, a táplálkozás

Az amőba az aljzatra lesüllyedő szerves anyagokkal, ill. az azokkal táplálkozó baktériumokkal és más egysejtűekkel táplálkozik.

A táplálékfelvétel során a táplálék irányába ún. állábat fejleszt, testével körülveszi, majd megköti a sejthártya felszínén. A megkötődés eredményeként a citoplazma a sejthártyán megkötött táplálékkal betűrődik a sejt belsejébe, minek következtében kialakul egy sejthártyával körülvett hólyag az ún. fagoszóma (Phagia=evés, szoma=test lat.). A fagoszóma képzése, a táplálék felvétele a sejt felületének bármely pontján megtörténhet. A folyamatot bekebelezésnek, fagocitózisnak nevezzük.

A fagoszómával a táplálékot lebontó emésztőenzimeket tartalmazó, hártyával körülvett hólyagocskák, ún. lizoszómák egyesülnek. A fagoszóma és a lizoszóma egybeolvadásával létrejött hólyagocskát emésztő űröcskének nevezzük. Az emésztő űröcskében történik a táplálék megölése, majd lebontása. A citoplazmában, egy időben sok emésztő űröcske található - ezek adják főleg a sejtplazma szemcsézettségét -, amelyek a sejt mozgásának megfelelően határozatlan irányú mozgást végeznek.

Az emésztés befejezésével az emésztő űröcskék a sejthártyához sodródnak és a lebonthatatlan salakanyagot a felvétellel ellentétes folyamattal – exocitózissal - leadják a környezetbe.

A leadás akárcsak a felvétel a sejt bármely pontján megtörténhet. Ha a tápanyagok lebontása teljes mértékben a sejten belül megy végbe - ahogy azt fent láttuk - sejten belüli emésztésről beszélünk.

Lüktető űröcskék, a kiválasztás, víztartalom szabályozás

Az édesvízi egysejtűeknél, mivel a citoplazma koncentrációja meghaladja a környezeti közeg – édesvíz – töménységét, folyamatosan víz áramlik a sejt belsejébe, amit onnan a sejt optimális működésének az érdekében el kell távolítani, ki kell választani. A jelenség hátterében az ozmózis áll. A kiválasztás folyamatában az élő szervezet, tehát a feleslegben felvett anyagokat – vizet, és pl. sókat – továbbá az anyagcserében feleslegessé váló, ill. a keletkező mérgező termékeket távolítja el. Kiválasztás alatt csak a vízben oldott anyagok eltávolítását értjük, aminek értelmében az emészthetetlen táplálékmaradványok ürítése nem ide tartozik.

Egysejtűekben a kiválasztást hártyával határolt kis hólyagocskák az ún. lüktető űröcskék végzik. Működésük során a citoplazmából a felesleges vízzel és a benne oldott anyagokkal fokozatosan telítődnek, majd tartalmukat exocitózissal a környezetbe ürítik. A folyamatot fénymikroszkópban szemlélve a telítődés, kiürülés periódusai a lüktetés benyomását keltik.

A légzésre - azaz a szükséges oxigén felvételére és a felesleges szén-dioxid leadására – nem alakultak ki külön sejtszervecskék, a folyamat lebonyolítása a sejthártyán keresztül történik.

Az anyagszállítást - azaz a sejt különböző részei között a tápanyag és a salakanyag szállítását - az áramló citoplazma végzi.

Mozgás

Az amőbák állábak segítségével mozognak, mely jellemző mozgásformát amőboid mozgásnak nevezzük. Ennek lényege, hogy különböző ingerek hatására - táplálék, fény - az állat az ingerforrás felé citoplazmanyúlványokat fejleszt, melyeket állábnak nevezünk. Az állábas mozgáshoz feltétlenül valamilyen szilárd aljzatra van szükség. Hasonló mozgású sejtekkel a többsejtű szervezetekben is találkozhatunk, ilyenek pl. a szivacsok testében található állábas sejtek, ill. a gerincesek vérében előforduló fehérvérsejtek.

Szaporodás

A próteusz amőba csak egyféleképpen, ivartalanul tud szaporodni, amely egy egyszerű kettéosztódás, mitózis. A folyamat során először megkettőződik az örökítőanyag, majd a citoplazma befűződésével létrejött két utódsejt között egyenlő arányban megoszlik.

Csillósok törzse, kétfélemagvúak

Ide tartozik a papucsállatka.

Előfordulás

Szerves anyagokat tartalmazó állóvizekben, pocsolyákban.

Szerveződés

A papucsállatka egysejtű, de a törzsben ismertek többsejtű fajok is melyek sejttársulásban élnek, pl. a harangállatka.

Méret

A papucsállatka sejtjének a hossza kb. 200 mikron.

Alak

A sejtek alakállandóak, jellegzetesen papucsformájúak, a sejt lapos, kicsit hosszúkás, középen egy kis bemélyedéssel.

Sejtfelépítés, életműködések

A sejtet kívülről egy speciális szerkezetű képződmény, az ún. bőrke borítja, amely tulajdonképpen a sejthártyából felépülő, a sejtalakját meghatározó, a csillók számára szilárd alapot biztosító szerkezet.

A sejt citoplazmája szemcsés, azonban az amőbával ellentétben a citoplazma áramlása már korlátozott, az egyes sejtszervecskéknek határozott helyük van.

Sejtmag

A csoport neve arra utal, hogy a sejtekben kétféle sejtmag található, van egy nagyobb méretű, gömbölyű, amely a sejt életfolyamatait irányítja, ez a nagy mag, a kisebb a szaporodásért felelős.

Táplálkozás

A papucsállatka szerves anyagokat bontó baktériumokkal táplálkozik. A bőrke speciális szerkezete miatt a táplálékfelvétel - szemben az amőbával - sejtfelszín egy meghatározott pontján következhet csak be. A sejt közepén található egy tölcsérszerű bemélyedés, amit szájmezőnek nevezünk. A tölcsér alját sejtszájnak nevezzük. A sejtszájban történik a táplálék bekebelezése.

Ahogy a táplálék felvételének, úgy a leadásának is meghatározott helye van, amit alrésnek nevezünk. Az emésztőűröcskék működése lényegében megegyezik az amőbánál leírtakéval.

Kiválasztás

Papucsállatkában két lüktető űröcske található, egyik a sejt elején, a másik a végén. Két fő részből állnak, a központi hólyagból és az ahhoz sugarasan kapcsolódó 4 sugárcsatornából.

Mozgás

A papucsállatka csillók segítségével helyzet, ill. helyváltoztatásra képes. A csillók az egész testfelszínt beborítják, számuk több ezer.

Szaporodás

A papucsállatka szaporodhat ivartalanul és ivarosan egyaránt.

Kedvező körülmények között egyszerű osztódással, mitózissal szaporodik ivartalanul.

Ivaros szaporodását egybekelésnek (konjugáció) nevezzük, amelynek során két sejt átmenetileg összekapcsolódik, közöttük plazmahíd alakul ki, majd ezen keresztül genetikai anyaguk egy részét (kis sejtmag) kicserélik. Az egybekelést követően a szétvált sejtek ivartalanul szaporodnak.

Egysejtű gombák, pl. a sör- és borélesztők

A gyakorlati életben fontosak:

bor-, sör-, szeszgyártás,

fontos B-vitamin források.

Cukros oldatokban, erjedő mustban egyedül álló, vagy rövid láncokat alkotó sejteket figyelhetünk meg, ún. sarjadzó gombák. Sejtjeiket kitin sejtfal határolja, tartaléktápanyaguk glikogén. Szaporodásuk spórák segítségével, ill. bimbózással történik.

Az élesztők heterotróf szervezetek, alkoholos erjedést idéznek elő: a cukrot etanollá és szén-dioxiddá alakítják át oxigénszegény környezetben.

Az erjedésben más élesztők mellett baktériumok is részt vesznek. Ezek a mikroorganizmusok kb. 15%-os alkoholt képesek előállítani, ennél töményebb oldatban elpusztulnak.

A kereskedelemben árusított élesztő szeszélesztők préselt tömege. Tésztafélék elkészítésénél használják: az élesztők a tésztában található cukrot bontják alkoholra és szén-dioxidra, a keletkező szén-dioxid felfújja a tésztát, közben az alkohol elillan. Sok élesztő fontos gyógyhatású, mivel különféle B-vitaminokat tartalmaznak.