2.3. Sejtalkotók (az eukarióta sejtben)

2.3.1. Eukarióta sejtalkotók

A fejezet a követelményrendszer 2.3. pontja alapján készült.

Készítette: Vizkievicz András

Bevezetés

Az élővilág rendkívüli sokszínűségének, az élőlények szinte végtelen változatosságának ellenére, a különféle élő rendszerek felépítése és működése alapjaiban számos közös sajátossággal bír. Ez nem meglepő, hiszen a mai élőlények egy hosszú törzsfejlődési folyamat eredményeként jöttek létre, aminek kiindulópontja egyetlen közös ős volt. Tehát a ma élő összes élőlény erre a kb. 3,8 milliárd éve létezett ún. egyetemes közös ősre (Last Universal Common Ancestor, LUCA) vezethető vissza.

A sejt, mint működési alapegység

A sejt az élővilág legkisebb, önálló életre képes, életjelenségeket mutató szerveződési egysége. Az élőlények, mint biológiai rendszerek egyik meghatározó alaptulajdonsága a sejtes szerveződés.

Legelsőként Robert Hook (1635– 1703) vizsgált sejteket saját készítésű mikroszkópjának segítségével. Majd a XIX. században fogalmazódott meg a sejtelmélet, miszerint minden élőlény egy vagy több sejtből áll, s minden sejt már létező korábbi sejt kettéosztódásából keletkezik.

Az eltérő életformák - mint pl. növényi, állati, gomba, baktérium - egyedeit felépítő sejtek különbségeik mellett számos alapvető jellegeikben lényegi hasonlóságot mutatnak, mind felépítésükben, mind működésükben.

Minden sejt sejthártyával határolódik el a környezetétől, ill. a sejthártya segítségével bonyolít le anyagforgalmat a környezetével.

Közös sajátság a sejtplazma, az anyagcsere-folyamatok színtere.

A molekuláris biológia fejlődése nyomán az is világossá vált, hogy az élőlények kémiai összetétele, alapvető anyagcsere folyamatai, a kémiai energia tárolásának módja is azonos.

Minden élőlény genetikai információt tároló anyaga DNS, ill. az információt kódoló, továbbító és kifejező rendszerek is alapjaiban hasonlóan szerveződnek.

A sejtek szerveződése, struktúrája alapján az élőlények lehetnek

prokarióták vagy

eukarióták.

Az eukarióta sejtek belső szerveződésük alapján lehetnek

gomba,

növényi,

állati jellegeket mutató sejtek.

A prokarióták közé elsősorban a baktériumokat soroljuk. Sejtjeik felépítésére jellemző, hogy:

méretük főleg az 1-10 mikronos tartományba esik,

a sejteket kívülről sejtfal határolja,

egyes baktériumoknál ezen kívül még egy védelmi feladatokat ellátó nyálkás tok is megtalálható.

A sejt alapállománya a citoplazma, amelyben nincs membránnal körülhatárolt sejtmag, csak ún. maganyag, DNS,

a maganyagon kívül a citoplazmában extra DNS-t, ún. plazmidokat találunk, amelyeken többek között az antibiotikum-rezisztenciagének vannak,

a DNS gyűrű alakú, hozzá szerkezeti-fehérjék nem kapcsolódnak,

mivel a DNS a citoplazmában található meg, ugyanott nagyszámú riboszóma is van, a transzkripció és a transzláció szimultán folyamat.

A citoplazmában belső membránrendszer nincs,

nincsenek sejtszervecskék (pl. mitokondrium).

Mozgásuk csillók segítségével valósul meg.

Az állati és a növényi sejtek összehasonlítása

A növényi sejtek legfontosabb jellemzői:

a sejtet kívülről cellulóz sejtfal határolja, ezért a sejtek alakja hatszöges és állandó,

A növényi szervezetek jellemző sejtszervecskéi a zöld színtestek, bár nem minden növényi sejtben fordulnak elő, pl. nincsenek fénytől elzárt részekben, mint raktározó alapszövetekben, szállító alapszövetekben, ill. általában a bőrszövetben (kivéve a gázcserenyílások zárósejtjeit).

Vakuólumok, zárványok főleg növényi sejtekre jellemzők, azonban esetenként állati sejtekben is előfordulhatnak, ahol sok apró membránhólyagként jelennek meg, feladatuk lehet pl. különféle anyagok raktározása, kiválasztása (pl. tápanyagok, enzimek, víz, ionok).

A vakuólumok vagy sejtnedvvel telt üregek a citoplazmában membránnal határolt terek, a növényekben nagy méretűek, feladatuk lehet

ozmoreguláció, ill. a turgorállapot kialakítása,

víz, ionok, aminosavak, tápanyagok (fehérjék) és egyes anyagcseretermékek (színanyagok (antociánok)) raktározása, valamint bomlástermékek kiválasztása.

A lítikus vakuólumok az állati sejtekben található lizoszómák szerepét látják el.

Zárványok, élettelen alkotórészek, töményebb anyagcseretermékek. Állatoknál a májsejtekben és a vázizomban glikogén zárványok vannak. Növényekben lehetnek

keményítőszemcsék,

fehérjéket tartalmazó aleuron szemcsék, pl. a búzában,

kristályok, melyek anyaga változatos, pl. Ca-oxalát a sóskában.

Az alábbiakban az általános sejttan című fejezet olvasható, amelyben az egyes sejtalkotók tipikus felépítése és feladata kerül megtárgyalásra, függetlenül sejttípusos – lásd fent – hovatartozásától.

Biomembránok, a sejtszintű szerveződés határhártyái

Minden sejt – prokarióta, eukarióta sejt egyaránt - fizikailag elkülönül a környezetétől. Ez az elkülönülés nem elszigetelődést jelent, mert a sejt a környezetével igen komplikált, sokdimenziójú anyag- és energiaforgalmat tart fenn. A sejt és a környezete kapcsolatát a sejthártya valósítja meg, mely az általánosan előforduló biomembránok egyik - nélkülözhetetlen - megjelenési formája.

A sejthártyának alapvetően kettős feladata van:

egyrészt a külvilágtól való elhatárolás,

másrészt a külvilággal való összeköttetés megteremtése, azaz a két elhatárolt tér közötti anyag- és energiaáramlás biztosítása.

Továbbá fontos szerepe van a sejthártyának

a sejtek közötti kapcsolatokban, jelölőmolekulái – markerei – megadják a sejt egyediségét, lehetővé teszik a sejtfelismerést,

ill. receptorai révén részt vesz különféle jelátviteli folyamatokban.

A sejthártya felépítése, a biomembránok általános szerkezete

A biológiai membránok alapszerkezete az egész élővilágban alapvetően azonos. Minden biológiai membrán – így a sejthártya is - alapvetően 3 komponensből áll:

lipidekből,

fehérjékből,

szénhidrátokból.

Membránlipidek

A membránlipidek három csoportba sorolhatók:

foszfolipidek,

koleszterin,

glikolipidek.

A foszfolipidek (foszfatidok)

Molekulájuk alapváza a foszfatidsav, amelyben a glicerinhez két zsírsav és egy foszforsav kapcsolódik észterkötéssel. Az egyes foszfatidok abban különböznek egymástól, hogy a foszforsavmaradékhoz (foszfát) további egyéb molekula kapcsolódik szintén észterkötéssel. A foszfolipidek közé tartozik pl. a sejthártyában megtalálható lecitin.

Ezekben a lipid molekulákban

a hosszú szénláncú komponensek alkotják a molekula hidrofób (apoláris) részét (láb),

míg a glicerin és a foszfáton keresztül kapcsolódó rész a hidrofil (poláris) fejet képezi.

A foszfolipidek tehát kettős oldódású, ún. amfipatikus vegyületek, ennek megfelelően vizes közegben úgy helyezkednek el, hogy az apoláros láncok egymás felé nézve egy apoláros belső közeget hoznak létre, míg poláros részükkel a vizes fázis felé fordulnak és hidratálódnak.

A glikolipidek

Ezen vegyületek poláros feji része mono- vagy oligoszacharid.

Membránfehérjék

A membránfehérjék biztosítják a membránok működését, lehetnek:

enzimek,

transzportfehérjék (szállítók), csatornafehérjék,

jelölőfehérjék, markerek (MHC),

receptorok (pl. hormonok megkötéséért felelős hormonreceptorok),

sejtkapcsoló fehérjék, amelyek szomszédos sejtekkel való kapcsolatot alakítják ki,

sejtvázhoz rögzítő fehérjék.

A membránban való elhelyezkedésük szerint kétféle membránfehérjét különítünk el.

1. Perifériás membránfehérjék

Belülről, lazábban kapcsolódnak a membrán felszínéhez, a sejtvázzal kapcsolatosak, általában különféle enzimek.

2. Integráns membránfehérjék

Többé-kevésbé belemerülnek a membránba. Az integráns fehérjék mindig tartalmaznak hidrofób felszíneket, melyek a lipid kettősréteg hidrofób középső tartományához kapcsolódnak, ugyanezen molekulák hidrofil részei a membrán valamelyik felületén kiemelkednek és hidratálva vannak.

A membránok imént vázolt szerkezetéből következik, hogy ránézetben a membrán mozaikszerkezetű, azaz a lipid kettősrétegbe merült különféle fehérjék mozaikszemcsék módjára helyezkednek el rajta (mozaik membrán modell).

Membránalkotó szénhidrátok

Mind az integráns membránfehérjék, mind bizonyos lipidek sejten kívüli részéhez, kapcsolódhat cukorkomponens. Ezek a szénhidrátok a sejtburok (sejtköpeny) kialakításában vesznek részt.

A sejtburok

összetétele minden sejtre jellemző,

jelölőmolekulái révén (MHC) biztosítja a sejt egyediségét, „személyazonosságát”,

így szerepe van a sejtek egymásfelismerésében, az immunrendszer működésében,

molekulái lehetnek receptorok (pl. hormonokat megkötő hormonreceptorok),

vércsoport-antigének.

Transzportfolyamatok

A membránok – és így a sejthártya - biztosítják az elhatárolt egység, a sejt működéshez szükséges belső környezet állandóságát. A membránok egyrészt fizikailag elhatárolnak, másrészt azonban a rajtuk keresztül folyó, szabályozott anyagmozgás révén egyben össze is kapcsolnak.

Ha az anyagmozgás a sejten kívüli és a sejten belüli tér között a membrán síkján való áthatolással történik, akkor membrántranszportról beszélünk. A membrán transzportfolyamatai csoportosíthatók:

I. a membránon való áthatolás mechanizmusa szerint:

vizes csatornán át történő diffúzió,

lipidfázison át zajló diffúzió,

a membránban lévő szállítók segítségével (lehet passzív és aktív egyaránt),

II. a membránon át történő anyagmozgás energiaigénye szerint:

a) passzív, ahol a folyamat energiát nem igényel, a transzport a koncentráció-      gradiensnek megfelelő irányba zajlik, eredményeképpen a koncentrációkülönbség kiegyenlítődik,

b) aktív, ahol a folyamat energiát igényel, az anyagtranszport a kisebb koncentrációjú

hely felől történik a nagyobb felé. Koncentrációkülönbséget hoz létre.

1. Vizes csatornán át történő diffúzió

Vizes közegben történő diffúzióval mozognak a membránon át

az ionok,

a kisebb poláris molekulák és a víz.

Az átjutásnak ez a módja azt bizonyítja, hogy a lipidtartalmú membránon át vizes csatornák, ún. pórusok húzódnak. A csatornákat integráns membránfehérjék alkotják, amelyek szerkezetváltozása a csatornákat nyitja vagy csukja. A különböző ionok különböző ioncsatornákon jutnak át, így ismerünk Na+-, K+-, Ca2+-, Cl-- stb. csatornákat. A folyamat energiát nem igényel, azaz passzív.

2. Lipidfázison át zajló diffúzió

A zsíroldékony anyagok a membrán lipidfázisában oldva jutnak át a membránon. Ilyen módon jut át az oxigén, CO2, szteroidhormonok, alkohol stb.

3. A membránban lévő szállítók segítségével

Az ide sorolható folyamatok közös jellemzője, hogy a szállított anyag kötődik egy, a membránban lévő szállítómolekulához, s ennek segítségével jut át a szállítófehérje szerkezetváltozása révén. A folyamat lehet passzív vagy aktív.

Facilitált – könnyített - diffúzió

A szállított anyag mindig a koncentrációgradiense által megszabott irányba mozog diffúzióval, passzív transzporttal, szállítók segítségével. A szállított anyag így gyorsabban jut át, mint a molekula méretéből, lipidoldékonyságából, koncentráció-gradienséből következne.

Segített diffúzióval veszik fel a különféle szöveti sejtek a glükózt.

Aktív transzport

Az aktív transzportfolyamatok egyenlőtlen anyageloszlást hoznak létre a membrán két oldala között. Mivel az anyag a koncentrációgradiens által meghatározott spontán mozgási iránnyal szemben mozog, az aktív transzport mindig E-t igényel.

Az energia ATP hidrolíziséből származik. Az aktív transzport mindig szállítókkal történő transzport. Energiaigényes szállítófolyamatok pl. a különféle ionokat szállító pumpamechanizmusok. Kapacitásuk véges, bizonyos sebesség felett működésük tovább nem fokozható (telítődési görbe).

Pumpamechanizmusok

A membránpumpák olyan transzportrendszerek, amelyek egy adott anyagot a membrán egyik oldalán felhalmoznak, míg a membrán másik oldalán a folyadék az adott anyagban elszegényedik. A ma ismert pumpamechanizmusok ionszállító transzportrendszerek, amelyek egyben ATP-bontó enzimek is.

H-ionok aktív transzportja (uniport)

A protonpumpák minden élő sejtben megtalálhatók. Igen fontos működést látnak el:

mitokondrium-, kloroplasztisz-membránban,

vesecsatornák hámsejtjeiben,

gyomornyálkahártya egyes sejtjeiben.

Na+-K+- pumpa (ATP-áz) (antiport)

Az állati sejtek legfontosabb ionpumpája. A sejtek anyagcseréje során keletkező ATP-mennyiség 20-30%-át ez az enzim használja fel. A sejt nyugalmi állapotában 1 ATP hidrolízise során 3 Na+-ot pumpál ki és 2 K+-ot visz be a sejtbe.

A pumpa működése döntően fontos:

a sejt ozmotikus egyensúlyának és ezzel a sejt térfogatának és alakjának fenntartásában, (ha nem működik, a sejt vizet vesz fel, duzzad, kipukkadhat),

a membránpotenciál szinten tartásában,

biztosítja a sejten belüli enzimműködések számára fontos magas K+- koncentrációt és távol tartja a legtöbb folyamatban gátló Na-ionokat.

Glükóz-Na+ kotranszport (csatolt anyagtranszport, szimport)

Ismertek olyan szállítók a membránban, amelyek kétféle anyagot is képesek egyszerre átjuttatni a sejthártyán. Ebben az esetben csatolt transzportról – kotranszport - beszélünk. Ilyen módon veszik fel a tápcsatornában a bélhámsejtek a glükózt.

A glükóz felvétele aktív transzport, az alacsonyabb koncentrációjú hely felől a magasabb koncentrációjú hely felé szállítódik, amihez az energiát a Na+ koncentrációgradiense által meghatározott diffúziója biztosítja. Tehát a glükóz energetikailag kedvezőtlen irányba megy, a Na+ pedig kedvezőbe, de végső soron a kettő eredője kedvező.

A mechanizmus másodlagos aktív transzport, hiszen a folyamat feltétele a Na+ koncentrációkülönbsége a sejthártya két oldalán, melyet a Na+-K+ pumpa hoz létre ATP felhasználásával.

Endo- és exocitózis

Olyan anyagok (baktériumok, makromolekulák stb.) sejtbe való bejutása – endocitózis -, ill. sejtből való kijutása - exocitózis - is lehetséges, amelyek pl. méretüknél fogva a membrán síkján nem képesek áthatolni. Az így szállított anyagok membránnal körülvett hólyagocskákba csomagolva jutnak át a sejthatáron. Mivel a folyamatok során a membránok átrendeződnek, ezért energiaigényesek.

Endocitózis

Az endocitózis biológiai jelentősége:

az egysejtűek táplálkozásában,

immunfolyamatokban, az ún. sejtes védekezésben van.

Amennyiben a bekebelezendő anyag szilárd halmazállapotú fagocitózisról beszélünk.

A fagocitózis lépései

1. Adszorpció, amelynek során a bekebelezendő anyag megkötődik a membrán felszínén levő receptorokon.

2. A kötődés hatására a sejtváz befelé húzza a membránrészletet a receptorral és a megkötődött anyaggal együtt. Az ilyen módon a sejtbe került kis hólyagocskát fagoszómának nevezzük.

Exocitózis

Exocitózissal a sejt belsejéből igen különböző eredetű és természetű anyagok ürülhetnek.

Az exocitózis biológiai jelentősége:

mirigysejtek váladékürítésében (emésztőenzimek, hormonok),

egysejtűek salakanyag-leadásában,

idegsejtek ingerületátvivő anyagának ürítésében van.

A növényi sejtek többek között exocitózissal juttatják ki a sejtmembránon keresztül a sejtfal építőelemeit, pl. a cellulózt.

Az endomembrán rendszer

Az eukarióta sejtek prokarióta sejtektől megkülönböztető egyik alapvető sajátsága a fejlett belső membránrendszerük. A belső membránrendszer szerkezete megegyezik a membránok általános felépítésével.

Az endomembrán rendszer biztosítja a kompartmentalizációt, azaz lehetővé teszi az egyes anyagcsere-folyamatok térbeli elkülönülését.

A sejten belüli membránrendszer a sejt működésében alapvető jelentőségű, amit jól bizonyít, hogy összesített felülete többszörösen felülmúlja a sejthártya felszínét.

Az endomembrán rendszer részei

Az endoplazmatikus retikulum - ER

A durva felszínű endoplazmatikus retikulum – RER (DER)

A sima felszínű endoplazmatikus retikulum - SER

Golgi-készülék

Lizoszómák

Sejtmaghártya

Az endoplazmatikus retikulum

Óriási felületű membránrendszer, amely különböző alakú képződményeket alkot a citoplazmában. A felépítése és a feladatai alapján alapvetően két típusa van:

a durva felszínű endoplazmatikus retikulum – RER (DER),

a sima felszínű endoplazmatikus retikulum - SER.

A durva felszínű endoplazmatikus retikulum RER (DER)

A RER-t lapos zsákok bonyolult hálózata építi fel, amely kiterjedt kapcsolatban áll a sejtmaghártyával. Felületén riboszómák találhatók, amelytől felszíne szemcséssé válik – innen az elnevezés.

A RER, a sejtből kikerülő ún. exportfehérjék, ill. a membránfehérjék keletkezésének a helye. Feladatából adódóan elsősorban intenzív fehérjeszintézist végző sejtekben található meg nagy mennyiségben, pl. mirigysejtekben, idegsejtekben.

A fehérjék keletkezésének helyei a riboszómák. Egy sejt riboszómái alapvetően két csoportba oszthatók.

A szabad riboszómákon a citoplazmatikus, a mitokodriális és a sejtmagi fehérjék szintetizálódnak.

A kötött riboszómákon - amelyek pl. a sejtmaghártya, RER felületén találhatók - az exportra kerülő fehérjék és a sejthártya fehérjéi keletkeznek.

A két csoport riboszómái között szerkezeti eltérés nincs.

Az endoplazmatikus hálózat riboszómáin elkészült fehérje a RER üregébe kerül, ahol

kialakul a molekula másodlagos ill. a harmadlagos szerkezete,

továbbá egyes aminosavakhoz különféle oligoszacharidok kapcsolódnak

ill. a hibásan képződött fehérjék lebontása történik.

A RER-ben elkészült fehérje membránhólyagok közvetítésével a Golgi-készülékbe jut, ahol újabb átalakuláson megy keresztül.

A Golgi-készülék

A Golgi-hálózat egymással párhuzamosan rendeződött lapos zsákokból áll, amelyek széléről folyamatosan apró hólyagok, ún. Golgi-hólyagok (vezikulák) fűződnek le. A Golgi-készülékben történik:

a RER-ben szintetizálódott váladék- és membránfehérjék, lizoszómális enzimek fogadása különféle szénhidrátok fehérjékhez történő kapcsolódása.

A membránfehérjék transzportja.

Mirigysejtekben az elválasztásra kerülő fehérjék becsomagolása.

Lizoszómák előállítása.

A sejten belüli emésztés

A sejt belsejébe membránba burkoltan érkező, a fagoszómákban elhelyezkedő anyag – baktériumok, makromolekulák – megemésztését hidrolázokat tartalmazó savas közegű lizoszómák végzik. A lizoszómák a Golgi-készülékből lefűződéssel keletkeznek.

Első lépésben ún. primer lizoszómák keletkeznek. Ezek hidrolitikus, bontó enzimeket tartalmaznak.

A fagoszóma a sejtbe kerülve összeolvad a primer lizoszómákkal és létrehozza a szekunder lizoszómát (emésztő űröcskét), amelyben megkezdődhet az emésztés.

A makromolekulák addig emésztődnek, amíg a keletkezett anyagok olyan méretűvé válnak, amelyek már az ismert transzportfolyamatokkal képesek átjutni a membránon.

Az emésztési folyamat következtében a lizoszómában már csak az emészthetetlen anyagok maradnak vissza. Ekkor már tercier lizoszómáról beszélünk. Ez előbb vagy utóbb a plazmamembránhoz vándorol és exocitózis révén tartalmát a sejten kívüli térbe juttatja.

Az autofágia

Az élőre folyamatos pusztulás és újraképződés jellemző, sejtalkotók pusztulnak és megújulnak. Az elöregedett sejtalkotókat ugyanaz a rendszer dolgozza fel, mint a sejtbe kívülről bejutott idegen anyagokat. A jelenség az autofágia.

Az elöregedett sejtalkotók - mitokondrium, ER, Golgi - membránba burkolódznak. Az így létrejött képződmények az autofág vakuólumok. Az autofág vakuólumokkal lizoszómák egyesülnek, melyekben a sejtalkotók teljes mértékben lebomlanak.

A sima felszínű endoplazmatikus retikulum - SER

A SER kevésbé általános, mint a RER. A sima felszínű ER, mint egymásba fonódó csövek rendszere, gyakran a citoplazma szélén helyezkedik el. A SER elsősorban azokra a sejtekre jellemző, amelyek speciális funkciót fejtenek ki.

Szerepét tekintve igen szerteágazó működéseket végez:

Az izomsejtekben az üregek Ca-raktárként működnek.

A májsejtekben itt zajlik az egyes méreganyagok, gyógyszerek lebontása.

A here Leydig-sejtjeiben itt zajlik a tesztoszteron szintézise.

Itt történik a membránlipidek előállítása.

A sejtváz

Eukarióta sejtekben a citoplazmában egy fibrilláris fehérjefonalakból felépülő, dinamikusan változó 3 dimenziós hálózat található, amelyet sejtváznak, citoszkeletonnak nevezünk.

Feladata

Meghatározza a sejtek alakját.

Biztosítja a sejten belüli mozgásokat, sejtszervecskéket, ill. az osztódás során kromoszómákat mozgat.

Irányítja a sejt mozgásait.

Mikrotubuláris alrendszer

A sejtvázrendszer egyik fontos alrendszere.

Nem elágazó, csőszerű rostok, ún. mikrotubulusok alkotják, melyek tubulin fehérjéből épülnek fel.

A csövek egyik oldalukon növekednek polimerizáció révén, a másik oldalukon rövidülnek depolimerizáció miatt.

Irányítja a sejten belüli mozgásokat (kromoszómák, sejtszervecskék).

Felépítik a centriolumokat, a sejtközpontot, a csillókat, az ostorokat és azok alapi testét (mikrotubuláris organellumok).

Mikrotubulusok alkotják a kromoszómákat mozgató magorsófonalakat.

Centriolum

9 x 3 mikrotubulus alkotja.

A centriólumok főleg a sejtosztódásban játszanak fontos szerepet, mivel a kromoszómák mozgásáért felelős sejtközpont felépítésében vesznek részt.

Továbbá az ostorok és a csillók alapi testét képezik.

Sejtközpont (citocentrum)

Két centriolum található a sejtközpontban egymásra merőlegesen, a sejtmag mellett.

A sejtosztódás előtt a sejtközpontok megkettőződnek, majd ezután a centriólumpárok a sejtek ellentétes pólusára vándorolnak, s irányítják a kromoszómák mozgását.

Csilló és ostor

Egyes sejttípusok felszínéről kinyúló, mozgékony, állandó sejtnyúlványok.

Szerkezetük lényegében azonos,

ha sok van és rövidek, akkor csilló,

ha kevés és hosszú, akkor ostor.

Kívülről sejtmembrán borítja, tövüknél alapi test – centriolum - található.

Jellegzetes evező mozgást végeznek.

Körben kilenc mikrotubuluspár, középen két mikrotubulus helyezkedik el.

A szomszédos mikrotubulusok elcsúsznak egymás mellett, ami a csilló meggörbüléséhez vezet. Ehhez ATP bontásából származó energia szükséges.

Az ostor előfordulása:

általában a hímivarsejteknél (kivéve virágos növények),

ostoros egysejtűeknél (zöld szemesostoros, álomkór ostoros),

szivacsok galléros-ostoros sejtjeinél.

A csilló előfordulása:

csillós egysejtűeknél (papucsállatka),

örvényférgek bőrizomtömlőjének felszínén,

szárazföldi gerincesek légutaiban,

gerincesek petevezetőjében.

Állábas – amőboid - mozgás

Az állábas mozgás az eukarióta szerveződés minden szintjén megjelenik. Így történik

az amőbák helyváltoztatása,

a szivacsokban a vándorsejtek mozgása,

a gerincesekben az immunrendszer fagocitáinak vándorlása.

Az állábas mozgáshoz feltétlenül valamilyen szilárd aljzatra van szükség. A mozgás során különböző ingerek hatására – pl. kémiai ingerek, táplálék – a sejt az ingerforrás felé citoplazmanyúlványokat fejleszt, melyeket állábnak nevezünk. Az álláb képződése a sejtvázhoz tartozó aktin fehérjék polimerizációjával kapcsolatos, komplikált mechanizmus.

A mitokondrium

Eukarióta sejtekben a lebontó folyamatok – biológiai oxidáció - nagy része külön sejtszervecskékben, a mitokondriumokban zajlik.

A mitokondriumokban folyik

a citrát-ciklus,

a terminális oxidáció.

a zsírsavak bontása, a β-oxidáció, amely során a hosszú szénláncú zsírsavak acetil-koenzim-A-vá (acetil-CoA) alakulnak.

Prokarióta sejtekben a mitokondrium funkcióit – pl. terminális oxidáció - a sejthártya betüremkedései során létrejövő membránrendszer végzi.

A mitokondriumok minden eukarióta – növényi, állati, gomba - sejttípus alapvető sejtszervecskéi. Mivel a disszimiláció során a terminális oxidációban keletkezik a legtöbb ATP, ezért a mitokondriumokat a sejtek erőműveinek tekinthetjük.

A mitokondriumok mérete, alakja, egy-egy sejtben számuk rendkívül változatos.

Méret: baktérium méretűek, hosszuk 5-1O mikrométer.

Alak: fonalszerű (mítosz), ill. gömbszerű (kondrion), lehet ovális.

Számuk: egysejtűekben 1-2, emlősök májsejtjében több ezer, kétéltűek petéjében akár 3OO OOO. Mennyiségük arányos a sejtek lebontó anyagcseréjének intenzitásával.

Felépítés

Kettős membránrendszerből épülnek fel. A citoplazmától a külső határoló membrán választja el, amely alatt található a változatos felépítésű belső membrán. (Mintha egy kisebb zsákba begyűrnénk egy nagyobb zsákot.) A két membrán között rés található, amelyet külső kamrának nevezünk. A belső membrán által határolt teret belső kamrának nevezzük, az azt kitöltő anyagot pedig mátrixnak hívjuk, ez a mitokondrium alapállománya.

A mátrixban találhatók pl.

a citrát-ciklus enzimjei,

a mitokondriális DNS, RNS-ek,

riboszómák.

A mitokondrium két membránja igen eltérő felépítésű és működésű.

A belső membrán belső felületén apró gömbök – ATP-szintázok - találhatók, melyek vékony nyéllel kapcsolódnak a belső membránhoz. Ezek a részecskék az ATP-képződés helyei.

Ugyanitt – a belső membránban - található a terminális oxidáció teljes enzimkészlete és az elektrontranszportlánc.

A külső membrán feladata a mitokondrium belső állományának az elhatárolása és összekötése a citoplazmával. Ennek megfelelően elsősorban transzportfolyamatokat lát el, így membránjában igen sok szállítófehérje van.

A mitokondrium működése

A citoplazmában folyik a szénhidrátlebontás glikolízis szakasza, a glükóztól kiindulva a piroszőlősav (PS) keletkezéséig.

Anaerob körülmények esetén a PS a citoplazmában marad és erjedés útján alakul tovább (pl. emlősök vázizomrostjaiban tejsavvá).

Aerob körülmények között a PS a citoplazmából bejut a mitokondrium belső terébe, s ott egy enzim segítségével acetilcsoporttá alakul.

Az acetilcsoport bekerül a mátrixban zajló citrát-ciklusba.

A felszabaduló CO2 eltávozik, és a keletkező H-ek NADH közvetítésével eljutnak a belső membránban található elektronszállító-rendszerhez, amelynek elején a protonok és az elektronok szállítása különválik.

Az elektronok áramlásának eredményeképpen a felszabaduló energia protonok szállítására fordítódik a mátrixból a külső kamrába.

A protontranszport eredményeképpen a külső kamrában jelentősen megnő a protonkoncentráció, így a membrán két oldalán kialakul egy protonkoncentráció-különbség.

Amikor a protonkoncentráció-kiegyenlítődés megindul, a belső membránban lévő ATP-szintázok segítségével, a felszabaduló energia ATP szintézisére fordítódik.

Az elektronokat végül a légköri oxigén veszi fel, amely a beáramló protonokkal vízzé egyesül.

Összefoglalva:     C6H12O6 + 6O2           6H2O + 6CO2

Az ATP-képződés mechanizmusát a Mitchell-féle kemiozmotikus elmélet írja le, melynek lényege, hogy az elektronok áramlása közben felszabaduló energia segítségével az elektrontranszportlánc fehérjéi protonokat pumpálnak az alapállomány felől a külső kamrába. A folyamat többszöri lejátszódása miatt jelentős protonkoncentrációbeli különbség alakul ki a belső membrán két oldala között. A különbség kiegyenlítését az alapállomány felé néző enzimkomplex, az ATP-szintáz végzi. Az enzimkomplexen átáramló protonok energiája ATP-szintézisre fordítódik.

A mitokondriumban keletkezett ATP kijut a mitokondriumból és a sejt egyéb energiaigényes folyamataihoz felhasználódik (pl. felépítő folyamatok, aktív transzport).

Összefoglalva a citoplazma és a mitokondrium kapcsolatát:

Citoplazmából a mitokondriumba:

piroszőlősav,

NADH (glikolízisből),

elemi oxigén, O2,

ADP + P.

A mitokondriumból a sejtplazmába:

ATP,

NAD+,

víz,

CO2.

A petesejtben több százezer mitokondrium van, a spermiumban azonban csak alig néhány száz. A megtermékenyítés után a zigótában egyedül az anyától, a petesejtből származó mitokondriumok találhatók meg, mivel a spermiumok petesejtbe bejutó feji része nem tartalmaz mitokondriumokat. A mitokondriális géneket tehát kizárólag az anyától kapja az utód, az ezek által meghatározott tulajdonságok csak anyai úton öröklődnek.

A mitokondriumok DNS-üknek, riboszómáiknak köszönhetően képesek megkettőződni.

Számos betegség a mitokondriális DNS mutációi következtében alakul ki. Mivel a mitokondrium fő funkciója az energiatermelés, ezért a mitokondriális betegségek a legnagyobb energiaigényű szerveket érintik leginkább, mint pl. a vázizomzatot, ill. az idegrendszert.

Plasztiszok-színtestek

A színtestek vagy plasztiszok a növényi sejtekre jellemző, kettős membránnal határolt sejtszervecskék. A citoplazmában helyezkednek el, kiemelkedő jelentőségűek a sejtek felépítő anyagcsere-folyamataiban.  Egysejtű algák és többsejtű növények sejtjeire jellemzők, prokariótákban, állatokban, gombákban nem találhatók meg.

A színtestekben lévő színanyagok ill. működésük alapján több típusukat különböztetjük meg, legfontosabbak a többnyire zöld színű, klorofillokat tartalmazó, fotoszintetizáló kloroplasztiszok, a zöld színtestek (ezenkívül pl. a sárgás kromoplasztiszok, színtelen raktározó leukoplasztiszok).

A kloroplasztiszok, zöld színtestek

A legjellemzőbb növényi sejtszervecskék, amelyek a fotoszintézis lebonyolításában vesznek részt, így jelentőségük az egész földi élet szempontjából rendkívüli. Jellemzően előfordulnak a táplálékkészítő alapszövet sejtjeiben, továbbá a bőrszöveti zárósejtekben, ugyanakkor fénytől elzárt növényi részekben – pl. gyökerekben – nem találhatók meg.

Felépítés

Minden kloroplasztiszt kettős membrán határol el a citoplazmától. Belsejében a finoman szemcsés alapállományt sztrómának nevezzük. A sztrómában zajlik a fotoszintézis sötét szakasza, emiatt sok keményítőszemcsét tartalmaz.

Ezenkívül található még itt DNS, RNS, riboszómák, amely arra utal, hogy a plasztiszoknak bizonyos fokig önálló genetikai és fehérjeszintetizáló apparátusuk van. A DNS-tartalommal hozzák összefüggésbe a kloroplasztiszok osztódóképességét.

A sztrómában belső membránrendszer van, amelyet tilakoid-membránnak nevezünk.

A belső membránrendszer felépítése alapján megkülönböztetünk lemezes, ill. gránumos kloroplasztiszokat. A lemezes kloroplasztiszok eukarióta moszatokban fordulnak elő.

A gránumos kloroplasztiszok mohákban, harasztokban, valamint nyitva- és zárvatermő magvas növényekben találhatók meg.

Számuk változatos, egy-egy sejtben akár több száz is lehet.

Alakjuk főleg lencse vagy gömb.

Méretük 5-8 mikrométer.

A belső membránrendszer

A tilakoid membrán korongokat képez, melyek oszlopokká – gránumokká - szerveződnek. A gránumok alakja az egymásra helyezett pénzérmékből álló oszlopra hasonlít leginkább. Az egyes gránumok nem függetlenek egymástól, hanem összeköttetésben állnak. Megfigyelhető, hogy egy-egy membránlemez áthúzódik egy vagy több gránumon.

A tilakoid membránok felépítése, működése

A kloroplasztiszt körülvevő kettős határolómembrán nem vesz részt a fotoszintézisben, hanem működése elsősorban szállítófolyamatokkal kapcsolatos.

A gránumok membránjában zajlik a fotoszintézis fényszakasza.

A fényenergia megkötését a tilakoid membránban lévő fotorendszerek végzik.

A fotorendszereket az elektronszállító-rendszer köti össze.

A fotolízis a gránumok belső terében játszódik le, a keletkező elektronok az elektronszállító-rendszerbe kerülnek, a felszabaduló protonok pedig a membránzsákok belső terében halmozódnak fel.

Az elektronok áramlásakor felszabaduló energia közvetlenül arra fordítódik, hogy a gránumok membránjában található protonpumpák protonokat szállítanak a sztrómából a gránumok belsejébe.

Ennek köszönhetően a gránummembrán két oldala között jelentős proton koncentrációkülönbség alakul ki.

A protonok kiáramlását a sztrómába speciális enzimek, ún. ATP-szintázok teszik lehetővé.

A protonok koncentrációjának kiegyenlítődése energiafelszabadulással jár, amely ATP szintézisére fordítódik.

A sztrómába kijutott protonok az elektronokkal egyesülve H-atomként a NADP+-hez kapcsolódnak, amely így NADPH+H+-vá alakul.

A citoplazma és a zöld színtest kapcsolata:

Citoplazmából a színtestbe:

CO2,

H2O.

A színtestből a citoplazmába:

O2,

glükóz.

Tehát a színtestben keletkezett ATP kizárólag a sötét szakaszban, ill. színtest egyéb energiaigényes folyamataiban – pl. replikáció, transzkripció, fehérjeszintézis - használódik fel, amelyek a sztrómában játszódnak le.

2.3. Sejtalkotók (az eukarióta sejtben)

2.3.5. Osztódás

A sejtmag

A sejtmag az eukarióta sejtek fő sejtszervecskéje, nélkülözhetetlen alkotórésze. Hiányában a citoplazma egy idő múlva beszünteti a működését, és a sejt előbb-utóbb elpusztul, még akkor is, ha annak elvesztése normális sejtfejlődési folyamat eredménye, mint pl. az emlősök vörösvértestjeinél.

Ennek az a magyarázata, hogy a sejtmagban található a DNS-állomány, a sejt „agya”. A sejtmag az anyagcsere irányításának élettani központja és a sejt öröklődő információinak tárolója.

A magok száma

Általában a sejtek egy sejtmagot tartalmaznak, de ismertek többmagvú óriássejtek is, mint pl. a gerincesek vázizomrostjai, ahol egyetlen izomrostban akár több ezer sejtmag is megtalálható.

A sejtmagvacska

A sejtmagon belül egy erősebben festődő terület. A magvacska szerepe a riboszómák szintézise, raktározása. Itt találhatók a DNS-en sokszorosan ismétlődve az ún. rRNS gének, itt szintetizálódnak az rRNS molekulák. A citoplazmából bejövő riboszóma fehérjékkel itt szerelődnek össze a riboszóma alegységek, melyek ezt követően elhagyják a sejtmagot.

A sejtmagot a maghártya határolja, ezért jól láthatóan elkülönül a citoplazmától.

A maghártya felépítése, működése

A maghártyát kettős membrán építi fel, amely áll egy citoplazma felőli külső lemezből és egy, a magnedv felőli belső lemezből. A külső lemez közvetlen kapcsolatban áll a RER-rel, s így citoplazma felőli részéhez riboszómák kapcsolódnak.

A maghártya alapvető feladata a mag belső állományának az elhatárolása, ill. transzportfolyamatai révén összekötése a citoplazmával. A transzportfolyamatok nagyrészt az ún. magpórusokon keresztül játszódnak le. A pórusok nem egyszerű lyukak, hanem nyílásukat egy összetett szerkezetű, ún. póruskomplex zárja le.

A magpórusok bonyolítják pl.:

az mRNS transzportját a citoplazmába,

a különböző enzimek (replikáció, transzkripció),

egyéb fehérjék, pl. riboszómafehérjék,

nukleotidok transzportját a magba.

A maghártya a mag belső állományát, az ún. magnedvet veszi körül.

A magnedv

Összetétele: víz, ionok, fehérjék, nukleinsavak (DNS, RNS).

A fehérjék 2 csoportba oszthatók:

1. Hisztonfehérjék, amelyek a DNS-hez kapcsolódnak és stabilizálják a szerkezetét.

2. Nem hisztonfehérjék, melyek 3 csoportba sorolhatók:

enzimek (pl. DNS-, RNS-polimerázok),

génműködést szabályozó fehérjék (pl. represszorok),

szerkezeti fehérjék a sejtmagváz kialakításában játszanak szerepet.

A kromatinállomány (A sejtmag nukleinsav-állománya, hisztonfehérjék)

A mag belső állományát festődése miatt kromatinállománynak nevezték el (kroma = szín gör.).

A kromatin elektronmikroszkópos szerkezete

Nem osztódó sejtekben a sejtmag állománya elektronmikroszkópos felvételeken világosabb és sötétebb területekből áll. Ezeken belül, ún. kromatinrostok figyelhetők meg, amelyek DNS-ből és fehérjékből állnak. A rostok együttese a kromatinállomány.

A kromatin elemi egységei a nukleoszómák, melyek hisztonkorongokra feltekeredett hiszton-DNS komplexek.

A kromatinnak festődés alapján két állományát különböztetjük meg.

Az erősebben festődő részt heterokromatinnak,

a világosabb területeket eukromatinnak nevezzük.

Az eltérő festődés különböző szerkezetre vezethető vissza.

A lazább, kitekeredett szerkezetű eukromatin a DNS működő formája, ezeken a helyeken folyik a transzkripció.

A tömörebb szerkezetű heterokromatin a DNS inaktív formája, ezeken a szakaszokon átírás nincs.

A heterokromatinban a nukleoszómafüzér egy spirál mentén tekeredik fel, ahol már az egyes nukleoszómák érintkeznek egymással, tehát igen sűrűn helyezkednek el.

A sejtosztódások közötti időszakban - az interfázisban - a kromatinállomány többnyire laza szerkezetű, a DNS egyes szakaszairól – a génekről - intenzív átírás folyik, a sejt működik (eukromatin).

A kromatinállomány szerkezete azonban a sejtosztódás ideje alatt jelentősen megváltozik, erősen tömörödik, a DNS-állomány igen kis területen csomagolódik össze.

A kromatinállomány eme erősen felcsavarodott formáját hívjuk kromoszómának.

A kromoszóma szerkezete

A sejtosztódás idejére kialakuló kromoszóma az előzőleg megkettőződött kromatinállomány – DNS-állomány - transzportformája. A jelentős sűrűsödés lehetővé teszi az egyébként rendkívül hosszú DNS mozgatását a sejten belül.

Az eukarióta kromoszóma két DNS-molekulából áll, amelyek egyetlen DNS megkettőződésével jönnek létre. A két DNS-molekula jól láthatóan elkülönül egymástól és a két ún. kromatidát alkotja, melyek genetikai tartalma teljesen megegyező. A szemikonzervatív replikáció mechanizmusa miatt kromatidák DNS kettős hélixeiben az egyik szál a régi DNS-ből származik, a másik szál újonnan szintetizálódik.

Az osztódás alatt a kromoszómák jól láthatók, megrövidülésük ekkor éri el a legnagyobb mértéket, ezért szerkezetük vizsgálata ekkor a legalkalmasabb (metafázisban).

Alak

Minden kromoszómán megfigyelhető egy elvékonyodás, az ún. elsődleges befűződés vagy másképpen centromer.

A kromoszómák végeit telomereknek nevezzük. A telomerek genetikai információt nem hordoznak, az a szerepük, hogy védjék a kromoszómák információt hordozó részeit a sérülésektől, ill. az összetapadástól az osztódások során, mivel minden egyes osztódáskor a kromoszómák végei töredeznek, megrövidülnek.

A kromoszómák száma

Fajra jellemző és mindig állandó. Általában nincs összefüggés a kromoszómaszám és az illető faj fejlettsége között (ember testi sejtjeiben 46, kutyáéban 78 db.). A kromoszómaszám lehet

egyszeres, ahol minden kromoszómából csak egy van, az ilyen sejteket haploid sejteknek nevezzük, jelölésük: n.

A kromoszómaszám lehet kétszeres, ahol minden kromoszómából kettő van, azaz két kromoszóma azonos alakú, méretű és ugyanazokat a géneket hordozzák. Az ilyen sejtek diploid sejtek, jelölésük: 2n. A kromoszómapárok tagjainak egyike apai, a másik anyai eredetű. Ezeket homológ kromoszómáknak nevezzük.

Állatokban az ivarsejtek - petesejt, hímivarsejt - mindig haploidok, a testi sejtek diploidok.

Növényeknél a spórák és a belőlük fejlődő ivaros nemzedéknek sejtjei és az ivarsejtek mindig haploidok, a testi sejtek lehetnek haploidok (mohák), diploidok (harasztok, nyitvatermők, zárvatermők) egyaránt.

Váltivarú szervezetekben az egyik kromoszómapár két tagja - általában hímnemű egyedekben – alakilag, méretileg eltér egymástól. Ezeket a kromoszómákat ivari kromoszómáknak nevezzük, ezek a nemiség meghatározói.

A faj haploid sejtjeire jellemző kromoszómák összességét kromoszómaszerelvénynek nevezzük. A haploid sejtekben egyszeres, a diploid sejtekben kétszeres a kromoszómaszerelvény.

A megtermékenyítés során egy haploid hímivarsejt és egy haploid petesejt olvad össze, így a létrejövő zigóta és a belőle keletkező sejtek diploidok, azaz kromoszómakészletük minden kromoszómát két példányban tartalmaz. A két kromoszóma a diploid sejtekben homológ kromoszómapárt alkot, melyben a hímivarsejtből származó kromoszóma az apai, a petesejtből származó kromoszóma az anyai kromoszóma. A homológ kromoszómapárok tagjai azonos géneket tartalmaznak, ugyanakkor ezen belül többnyire eltérő allélokat.

A sejtciklus

A soksejtű szervezetek kifejlett állapotban nagyszámú és sokféle testi sejtből épülnek fel, pl. egy átlagos súlyú felnőtt emberi szervezet kb. 1O14 (1OO billió) sejtből áll. Ezek folyamatosan elhasználódnak, pusztulnak, ezért állandóan pótlódniuk kell.

A szervezet sejtjei azonban nemcsak sokasodnak, hanem növekednek és fejlődnek is.

Egy testi sejt miután létrejött két fejlődési út elé nézhet:

Soha többé nem osztódik, megindul a differenciálódás útján, specializálódik valamilyen szöveti sejtté alakul (G0 fázis). Ez jellemző sejtjeink többségére.

A másik lehetőség szerint, a sejt rövid pihenőt követően ismét osztódik, amikor is az osztódás és az osztódások közötti időszakok szabályosan követik egymást. Ebben az esetben sejtciklusról beszélünk. Ez jellemző az embrionális sejtekre, ill. az állandóan osztódó sejtekből álló szövetekre, mint pl. vörös csontvelő, bélhám, többrétegű elszarusodó hám, ivarszervek csírahámjai, továbbá ilyenek a tumorsejtek.

A sejtciklus alapvetően két részre osztható:

az osztódás fázisára,

az osztódások közötti ún. interfázisra.

1. Az interfázisos sejtben

a maghártya élesen elkülöníti a mag állományát,

melynek belsejét a kromatinállomány tölti ki.

2. Az osztódó sejtben

a maghártya feldarabolódik, majd eltűnik,

a kromatinállomány kromoszómákká tömörödik, a kromoszómák jól felismerhetőek.

Az interfázis

Az interfázis alatt a sejtben számos olyan folyamat zajlik, amely a sejtosztódást készíti elő. Az interfázist három szakaszra osztjuk:

G1 szakasz,      (G, angol gap = (idő)rés)

S szakasz,

G2 szakasz.

A G1 szakasz az osztódást közvetlen követi. A létrejött utódsejtek:

növekednek, intenzív a fehérjeszintézis,

a sejtszervecskék megsokszorozódnak,

lemerült energiaraktáraikat feltöltik.

Azok a sejtek, amelyek már nem osztódnak tovább, a G1 szakaszból a G0 szakaszba kerülnek, ahol a sejt determinálódik és valamelyik differenciálódási pályán indul el. Maga a determináció, az elköteleződés azt a pillanatot jelenti, amelyben az illető sejt egy specifikus fejlődési pályára lép. Ez egy adott genetikai program beindulását jelenti.

A differenciálódás a sejtek sokféleségének az alapja, amelynek során az eredetileg egyforma sejtek más és más speciális képességekre tesznek szert.

Az S fázisban történik:

a replikáció, melynek során 46 DNS-molekulából - melyek egykromatidás kromoszómák - 92 DNS-molekula lesz         (46 kétkromatidás kromoszóma),

tehát létrejönnek a kromoszómák másik kromatidái.

A kromoszómák az interfázisban is léteznek, csak ilyenkor a laza kromatinállományt alkotják, a G1 és a G0 fázisban a kromoszómák csak egyik kromatidája van jelen. Az S fázisban az egykromatidás kromoszómák DNS-e megduplázódik, és a másolat a kromoszóma másik kromatidáját alkotja. A kétkromatidás kromoszómákban tehát a két kromatida – a másolási hibáktól eltekintve – teljesen azonos információtartalmú.

A G2 fázis

Rövid nyugalmi szakasz, amelyben a sejt létrehozza azokat az anyagokat, amelyek az osztódáshoz kellenek (pl. húzófonalak fehérjéit). Mind a G1, mind a G2 szakaszra intenzív fehérjeszintézis jellemző.

A sejtközpont kettéosztódik, a sejt két pólusára vándorol.

A sejtek szaporodása

Az eukarióta sejtek osztódással szaporodnak. Az osztódás lényegesebb formái a mitózis és a meiózis.

A mitózis

A mitózis fonalas sejtosztódást jelent (mitosz = fonál). A mitózis, más néven számtartó sejtosztódás lényege, hogy az interfázisban megkettőződött DNS - melyek a kromoszómák egyes kromatidáit alkotják – egyenlő mértékben megoszlik a két utódsejt között, két utódsejtmag jön létre, amelyekben ugyanolyan számú kromoszóma van, mint az osztódás előtti magban volt. A számtartó sejtmagosztódás bonyolult, általában néhány óra alatt lejátszódó folyamat.

Mitózissal jönnek létre:

a növények testi sejtjei, az ivarsejtek, előtelep sejtjei,

állatok testi sejtjei, azaz a zigóta és az abból létrejövő sejtek.

A mitózis folyamatán belül 4 fázist különböztetünk meg.

1. Előszakasz, profázis

A sejtmagvacska eltűnik, a maghártya kezd hólyagokká feldarabolódni.

A kromatin fokozódó tömörödése miatt láthatók lesznek a kromoszómák.

A már kettéosztódott sejtközpontok a sejt két ellentétes pólusára vándorolnak.

2. Középszakasz, metafázis

Ekkorra a kromoszómák a legnagyobb mértékben rövidülnek,

a kromoszómákat a sejt középső síkjában rendezi el,

a sejtközponthoz és a kromoszómák centromérjeihez húzófonalak kapcsolódnak, ez a magorsó.

3. Utószakasz, anafázis

A húzófonalak a szétváló kromatidákat a sejt két pólusára mozgatják.

4. Végszakasz, telofázis

A pólusokra érkezett kromatidák – egy kromatidás kromoszómák - kitekerednek,

a magorsó eltűnik, új maghártya szerveződik.

Az örökítő anyag szétosztását a citoplazma osztódása követi, amelynek során a sejthártya befűződik, a sejt kettéválik, a sejtszervecskék kb. egyenlő mértékben elosztódnak az utódsejtek között. A folyamat a citokinézis.

Minden mitózis után két utódsejt keletkezik, melyek genetikailag azonosak egymással és az anyasejttel (mutációtól, másolási hibáktól eltekintve).

Genetikai szempontból legfontosabb eseménye az, hogy a két kromatidából álló kromoszómák kromatidái (DNS kettős hélixei) az osztódás során szétválnak, majd az utódsejtekbe kerülnek. Az utódsejtekben tehát ismét egy kromatidából (egy DNS kettős hélixből) álló, de változatlan kromoszómaszámú kromoszómakészlet található (számtartó osztódás). Amennyiben a létrejött sejt többé nem osztódik, a kromoszómák egy kromatidás állapotban maradnak.

Meiózis

A meiózis az állati ivarsejtek, növényi, ill. gombaspórák termelésére specializálódott diploid sejtek osztódástípusa.

A meiózis során egyetlen diploid anyasejtből 4 haploid utódsejt keletkezik.

Az utódsejtek kromoszómaszáma - ezáltal genetikai információtartalma - pontosan fele az anyasejtének (számfelező sejtosztódás).

A keletkezett négy haploid utódsejt információtartalma egymástól különböző.

A meiózis két főszakaszra bontható.

A meiózis első szakaszának profázisában a homológ kromoszómák párt alkotnak, kromatidáik között átfedések, törések, majd szakasz – gén - kicserélődések következhetnek be. Ennek a folyamatnak, az átkereszteződésnek (crossing over) az eredménye az intrakromoszómális rekombináció. A rekombináció során a tulajdonságokat kialakító genetikai tényezők újrarendeződnek, így új génkombinációk a szülőktől eltérő fenotípusokat eredményeznek.

Az átkereszteződést követően a homológ kromoszómapárok tagjai szétválnak egymástól és külön utódsejtbe kerülnek (számfelezés), mialatt a testvérkromatidák még együtt maradnak. Véletlenszerű, hogy az egyik ill. másik utódsejtbe a kromoszómapárok apai vagy anyai eredetű kromoszómája fog vándorolni.

A második osztódási szakaszban a testvérkromatidák válnak szét egymástól, így az utódsejtek kromoszómánként egy kromatidából (egy DNS kettős hélixből) álló, de az anyasejthez képest fele kromoszómaszámú kromoszómakészlettel rendelkeznek.

Első főszakasz

Profázis I:

A homológ kromoszómák hosszuk mentén párt alkotnak, így egy komplexet 4 db. kromatida alkot.

Átkereszteződések jelennek meg a kromatidák között.  A törések következtében a homológok egyik kromatidájában kromoszómaszakaszok cserélődhetnek ki.

Metafázis I A homológok az egyenlítői síkban rendeződnek, a homológok centromereihez az ellenkező pólushoz tartozó húzófonalak tapadnak.

Anafázis I  A homológ párok tagjai az ellenkező pólusra jutnak (számfelezés!).

Telofázis I  Kialakul a sejtmembrán, de DNS-szintézis nincs!

Az első osztódás redukciós, mert a kromoszómák számát a felére, a haploid számra (n) csökkenti az utódsejtekben.

Második főszakasz

Lényegében egy mitózis.

A kromoszómák az egyenlítői síkba rendeződnek.

A kromatidák szétválnak.

A húzófonalak az ellentétes pólusokra viszik a kromatidákat.

4 haploid utódsejt keletkezik, 1 kromatidás kromoszómákkal.

A fenti grafikonok a meiózis során az egyes változók mennyiségét mutatja a sejtciklus, illetve az osztódás egyes szakaszaiban. Emelt szintű feladat 2013 május.

Az utódsejtek genetikai variabilitása

A rekombináció során olyan haploid génkombináció jön létre, amely különbözik a szülői génkombinációtól. 2-féle rekombinációt különbözetünk meg:

Intrakromoszómális – kromoszómán belüli rekombináció az átkereszteződés eredménye.

A meiózis profázisában történik, a homológ kromoszómák egy-egy kromatidája között.

Az interkromoszómális független rekombináció. Szintén az első főszakaszban zajlik a homológ kromoszómák véletlenszerű szétválásának köszönhetően.

Egy kromoszómapár: 2 lehetőség van.

Kettő kromoszómapár: 4-féle ivarsejt,

három kromoszómapár: 8-féle ivarsejt,

N kromoszómapár: 2N-féle ivarsejt jöhet létre.

Ember: 23 pár kromoszóma a csírahámsejtekben,

223  8400000-féle ivarsejt képződhet.

A rekombináció és az ivaros szaporodás az alapja a populációk genetikai változatosságnak, a genetikai diverzitásának, amely az evolúció genetikai alapját teremti meg.

Az ivaros szaporodás során az alábbi események a véletlenszerű tulajdonságkombinációk „végtelen” lehetőségét biztosítják:

az ivarsejtek véletlenszerű találkozása,

az átörökítő DNS átrendeződése (átkereszteződés),

a homológok szétválása,

illetőleg a DNS szerkezetében beálló változás (mutáció).

A sejtciklus szabályozása, jelforgalmi hálózatok

Az eukarióta sejtek osztódási ciklusát szigorúan szabályozott folyamatok sorozata jellemzi. E folyamatok visszafordíthatatlan változásokat eredményeznek a ciklusban lévő sejtekben.

A soksejtűeknél a ciklus beindításához nélkülözhetetlenek az ún. növekedési faktorok, melyek jelátviteli útvonalak közvetítésével aktiválják az osztódáshoz szükséges géneket.

A sejtplazmában találhatók azok a molekulák, amik a sejtciklust szabályozzák. E feltevést olyan emlős sejtek vizsgálatával bizonyították, melyeket a sejtciklus különböző fázisaiban fúzionáltattak egymással.

A ciklus meghatározott pontjain ellenőrző pontok működnek, melyek a részfolyamatok pontosságáért, ill. meghatározott sorrendjéért felelősek. Mutációs eredetű hibák a sejtciklus szabályozásának felborulását eredményezhetik.

Alapvető fontosságú, hogy a sejtciklus egyes fázisai a megfelelő sorrendben kövessék egymást, s a sejt csak akkor tudjon átlépni egy következőbe, ha az előzőt tökéletesen befejezte. Ellenkező esetben a genetikai anyag eloszlásában zavarok léphetnek fel. Elveszhetnek kromoszómák vagy kromoszómarészletek, vagy egyenlőtlenül osztódnak szét az utódsejtek között. A tumorsejteknél gyakran jellemzők ilyen elváltozások.

Ezeket a problémákat a sejtciklus ellenőrzési pontjai hivatottak kiküszöbölni azáltal, hogy leállítják a sejtciklust addig, amíg a hibák kijavításra kerülnek, vagy ha ez nem lehetséges, programozott sejthalálra, apoptózisra késztetik a sejtet. Ha azonban egyik sem következik be, akkor rákos elfajulás jöhet létre: a sejt irányíthatatlan módon osztódni kezd. Az eredeti hibás sejtből egy tumoros sejtvonal alakul ki, amely halhatatlanná válik (lásd telomerek).

A sejtciklus ellenőrzési pontjai

Ahhoz, hogy a sejt megkezdje és végig is vigye az osztódás folyamatát, számos feltételt teljesíteni kell. E feltételek teljesülését a sejt az úgynevezett ellenőrzési pontokon vizsgálja meg és csak akkor halad tovább, ha minden rendben zajlik.

Az első ellenőrzési pont, a G1 fázisból a szintézisbe (S) való átmenet a legfontosabb, hiszen ez az, amelyik a sejtciklusba való belépést, illetve a sejtosztódás megkezdését szabályozza (restrikciós pont). Az átlépés feltétele rendszerint az osztódást serkentő jelmolekulák, az úgynevezett növekedési faktorok felszaporodása a sejt környezetében, melyek sejtfelszíni receptorokon keresztül jelátviteli láncreakciókat indítanak meg a sejten belül. Mindez azonban csak akkor következhet be - és ez az ellenőrzési pont lényege -, ha a DNS nem károsodott például sugárzás vagy vegyi anyagok által. Ha a rendszer hibát észlel, az aktivált gátló molekulák közvetítésével megakadályozza a G1/S ellenőrzési ponton való áthaladást, amivel esélyt ad a hibák kijavítására, illetve amennyiben ez nem lehetséges öngyilkosságra kényszeríti a sejtet.

A második ellenőrzési pont a G2/M átmenetet felügyeli. Itt kell a sejtnek meggyőződnie arról, hogy a DNS másolása megfelelően zajlott-e le. DNS károsodás esetén a p53 tumorszupresszor fehérje felfüggeszti a sejtciklust.

A harmadik, utolsó ellenőrzési pont az M pont, a mitózis alatt ellenőrzi, hogy a kromoszómák mindkét kromatidája hozzákapcsolódott megfelelően a magorsóhoz.

Irányítás, vezérlés, szabályozás, a sejtek közötti kommunikáció lásd még 4.1.1. fejezet

Az élő rendszerekben végbemenő folyamatok nem véletlenszerű irányban, sebességgel stb. mennek végbe, hanem meghatározott irányítás alatt állnak.

Az irányítás alapműveletei

Alapjelképzés: valamilyen tényezőnek – pl. testhőmérséklet - tervezett értéket kell adni (kell érték, genetikailag meghatározott, pl. a maghőmérséklet 37 °C).

Mérés: ennek a jellemzőnek a tényleges értékét méri a rendszer (van érték).

Összehasonlítás: a különbség meghatározása a kell és a van érték között (hibajel).

Döntés: szükség esetén – hibajel - beavatkozás a rendszer működésébe.

Irányítás módszerei a vezérlés és a szabályozás

Vezérlés során a vezérlő az irányított rendszert egyirányúan működteti, az irányított rendszer működése során nem hat vissza a vezérlő központra (egyirányú kapcsolat).

A szabályozás alatt az irányított rendszer folyamatosan visszajelez a központnak, befolyásolva annak működését (kétirányú kapcsolat).

A biológiai szabályozás alapja a negatív visszacsatolás. A negatív visszacsatolás az a folyamat, amikor a szabályozórendszer a hibajellel ellentétes előjelű hatással módosítja a rendszer működését (csökkenésre növelés, növekedésre csökkentés). Ilyenkor a rendszerből kilépő hatások csökkentik a folyamatok mértékét. Pl.:

Alacsony környezeti hőmérséklet esetén a testhőmérséklet csökken (36 °C, van érték),

a központ összehasonlítja a kell (37 °C) és a van értéket, létrejön a hibajel,

a fűtőközpont aktivitása fokozódik, a testhőmérséklet emelkedik (csökkenésre növelés), ami csökkenti a fűtőközpont aktivitását (növelésre csökkenés).

A negatív visszacsatolás a rendszert stabilizálja. Önszabályozás jön létre, a rendszer egy dinamikus egyensúlyi állapotban tartja fenn önmagát. A sejtek, élő szervezetek optimális működésének előfeltétele egyfajta belső stabilitás, a belső környezet egyfajta állandósága. A belső környezet szabályozott állandóságának az állapotát homeosztázisnak nevezzük. Az önszabályozó folyamatok az élő szervezetek sokféle jellemzőjét - kémhatás, ionkoncentráció, térfogat stb. - tartják állandó értéken, de legalábbis egy meghatározott tartományon belül.

Pozitív visszacsatolásról akkor beszélünk, ha a rendszerből kilépő hatások tovább erősítik a folyamatok mértékét, (növekedésre növelés, csökkenésre csökkentés).

Például

a légkör felmelegedése fokozza a párolgást, ami növeli a légkör páratartalmát.

Mivel a vízgőz üvegházhatású, ezért a megnövekedett páratartalom tovább növeli az üvegházhatást, azaz a légkör felmelegedését, ami tovább növeli a párolgást és így tovább.

Az állandóan változó külső környezetben az állati szervezet homeosztázisát a biológiai szabályozás teszi lehetővé. A homeosztázis feltétele a különféle sejtek, szövetek, szervek működésének összehangolása. A soksejtű szervezetben a homeosztázis érdekében a sejtek között szoros együttműködés van. Valamennyi sejtnek értesülnie kell a többi sejt állapotáról, valamint a saját működésének változásairól. Ez úgy valósul meg, hogy a soksejtűekben a sejtek között egy olyan kommunikációs rendszer létezik, ami a sejtek működésének az összehangolását, így az egész szervezet normális működését szolgálja. A sejtek közötti kommunikáció az egyes sejtek által kapott és adott jelek sorozata, amely meghatározza a sejtek helyét és feladatát. Amennyiben egy sejt valami folytán kiesik e kommunikációs rendszerből, akkor elpusztul, vagy kóros elváltozásokat hoz létre, mint pl. a rákos daganatok sejtjei. A különféle feladatokat ellátó egységek összehangolását tehát a köztük működő kommunikáció teszi lehetővé, melynek során egyes sejtek különféle jeleket - kémiai, elektromos (rés kapcsolat) - bocsátanak ki, amelyeket más sejtek - a célsejtek - felismernek, aminek következtében működésüket megváltoztatják.

A jel megjelenése meghatározó jelentőségű, de a szabályozás szempontjából ugyanilyen jelentősége van a jel megszűnésének is. Ezért a jelmolekulák élettartama meglehetősen rövid (percek, másodpercek).

A jelforgalmi hálózatok működhetnek

a sejtek között, sejten kívül,

de egyaránt lehetnek sejten belül is.

A sejtek közötti jelforgalmi hálózatokban a jelként ható vegyületek lehetnek pl. hormonok, szöveti hormonok, neurotranszmitterek, sejtfelszíni molekulák.

A kommunikációnak, a jelátvitelnek a szervezet szintjén több formája alakult ki:

az endokrin kommunikáció a hormonális szabályozás alapja, aminek során belső elválasztású mirigyek hatóanyagaikat, a hormonokat a vérbe ürítik, amely elszállítja azokat a célsejtekhez, megváltoztatva működésüket.

Amennyiben a hormonokat idegsejtek termelik, neuroszekrécióról beszélünk.

Neurokrin kommunikáció, amely az idegi szabályozás alapja.

Parakrin kommunikáció, melyre példát a tápcsatorna falában termelődő szöveti hormonok kapcsán látunk, ilyenkor a jelet kibocsátó sejtek a környezetükben levő sejtek működését befolyásolják.

Autokrin kommunikáció, ahol az elválasztott anyag a sejt saját működését befolyásolja.  A kibocsátó sejt saját magát értesíti, többnyire arról, hogy a kiürülő anyag mennyisége mekkora. Például sok idegsejt a szinaptikus transzmitterét az axonvégződésen meg is tudja kötni, és az itteni receptorok izgatása legtöbbször negatív visszacsatolással szabályozza – csökkenti - a transzmitter ürülését.

A jelfelfogó sejt a célsejt, mely a jeleket specifikus receptoraival köti meg. A receptor jelenléte teszi szelektívvé a hatást a különféle sejtek között.

A hormonreceptorok elhelyezkedésük szerint lehetnek:

sejten belüliek (szteroidhormonok),

sejten kívüliek (pl. peptidhormonok).

A receptorok elhelyezkedése meghatározza a sejten belüli jelátvitel formáját.

Sejten belüli jelforgalmi hálózatok

Sejten belüli receptorok

A szteroidhormonok – pl. ivari hormonok (tesztoszteron) vagy a mellékvesekéreg hormonjai (pl. kortizol) - receptorai a citoplazmában találhatók.

Példaként a kortizol akadálytalanul jut át a sejthártyán, bejutva a sejtbe sejten belüli citoplazmatikus receptorhoz kapcsolódik (GR). A kötődést követően a receptor-hormon komplex transzkripciós faktorként a DNS-hez kötődik, aminek következtében egyes gének aktiválódnak, megindul a transzkripció, majd a fehérjeszintézis, és így létrejönnek azok a fehérjék, melyek a hormonhatás kivitelezéséért felelősek.

Sejten kívüli receptorok

A sejten kívüli receptorok a sejthártya felszínén helyezkednek el. Mivel a jel – a hormon, az elsődleges hírvivő - nem jut be a sejt belsejébe - ahol azok az anyagcsere-folyamatok zajlanak, amelyekre hat - szükség van egy olyan sejten belüli jelre, ún. másodlagos hírvivőre, amely a membrán felszínén történő változásokat közvetíti a sejt belseje felé (jelátvitel). Ilyen másodlagos hírvivő pl. a cAMP, vagy a Ca-ion. A másodlagos hírvivők a sejten belül különféle enzimekre – kinázokra - hatnak – serkentik, ill. gátolják azokat -, amivel megváltoztatják a sejtek működését.

A cAMP keletkezése és működése a májsejtekben a következő:

az adrenalin hormon megkötődik a májsejtek felszínén található receptorokon,

a receptor konformációt vált, amelynek hatására a mellette levő G-fehérje GTP-t köt meg.

Ennek köszönhetően a G-fehérje aktiválódik, aminek következménye az adenilát-cikláz aktiválódása.

Az adenilát-cikláz egy enzim, amely az ATP-ből cAMP-t készít.

A cAMP protein kinázokat aktivál, ezek olyan enzimek, amelyek foszfátcsoportokat kapcsolnak – foszforilálnak - más enzimekhez azokat működő állapotba hozva.

Jelen esetben ezek olyan enzimek, melyek a glikogént glükózzá bontják.

Összefoglalva, adrenalin hatására a májsejtekben a glikogén glükózzá bomlik le, amelyet a sejtek a vérpályába adnak le növelve a vércukorszintet.

A jelátvitelt követően jelerősítés történik, aminek köszönhetően néhány jelátvivő molekula is jelentős változást válthat ki a sejt működésében (sokszorozódik a hatás).

Az inzulin, amely pont ellentétes hatású az adrenalinnal, csökkenti a májsejtekben a cAMP- szintet, mivel a glikogén szintéziséért felelős enzimek defoszforilált állapotban aktívak.

Az ADH hasonló módon – cAMP-n keresztül - fejti ki a hatását, a vesék gyűjtőcsatornáinak sejtjeiben. Hatására vizes csatornák - akvaporinok – épülnek be a sejthártyába, aminek köszönhetően nő a vízvisszaszívás mértéke.

Ugyanaz a hormon, attól függően, hogy milyen típusú sejten, milyen típusú receptorhoz kötődik más és más hatást eredményezhet. Az adrenalin a vázizmok ereit tágítja, a belek ereit pedig szűkíti, az acetilkolin a vázizmok működését serkenti, a szívizom működését gátolja.