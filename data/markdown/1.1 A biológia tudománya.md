1.1. A biológia tudománya

Készítette: Vizkievicz András

A fejezet a követelményrendszer 1.1. pontja alapján készült.

1.1.1. Vizsgálati szempontok és jellemzők

Vizsgálati szempontok és jellemzők

A tudományos kutatás szakaszai

Témaválasztás.

Kutatási kérdés, probléma, hipotézis (előfeltevés) megfogalmazása, amit bizonyítani vagy cáfolni kell.

A hipotézis egy igazolásra váró elképzelés, a feltett kérdésre adott egyfajta válasz, amely megfelel a tapasztalatnak és a megfigyelt tényeket jól magyarázza, de még hiányzik a bizonyítása.

Kutatási terv összeállítása (honnan, mit, miért, hogyan? Cél, módszer meghatározása).

A kutatás lefolytatása

Kutatási elővizsgálat végzése (módszerek, eszközök kipróbálása).

Adatgyűjtés (források feldolgozása, saját kutatómunka adatainak gyűjtése).

Adatfeldolgozás és -elemzés (adatok rendszerezése, értékelése, összegzése)

Megfigyelés, leírás, elemzés, hasonló jelenségekkel való összehasonlítás.

A feltevés kísérletekkel történő bizonyítása. A kísérlet olyan kutatási eljárás, melynek során a kísérletező végez valamilyen tevékenységet, majd megfigyeli annak következményeit. A kísérletnek megismételhetőnek kell lennie és azonos eredményre kell vezetnie ahhoz, hogy az eredményt tudományos eredménynek nevezhessük.

A kísérletek kapcsán meg kell határoznunk a kísérleti változók fogalmát:

Független változó: az a tényező, melynek hatását vizsgáljuk (az eredményt grafikonon ábrázolva értékeit az x tengelyen tüntetjük fel).

Függő változó: azon tényező, melyet a független változó módosít, melynek a változását mérjük (értékeit az y tengelyről olvashatjuk le).

A rögzített változókat (egyéb körülményeket, melyek befolyásolhatják a kísérlet eredményeit) állandó értéken tartjuk, hogy egyértelmű legyen az összefüggés a független, ill. a függő változó között.

Következtetések levonása.

Az eredmények nyilvánossá tétele (cikk készítése, véleménycsere kutatók között).

Példa

Témaválasztás: a csírázás hőmérsékletfüggése.

Kutatási kérdés: hogyan befolyásolja a környezet hőmérséklete a növényi magok csírázásának ütemét?

Kutatási terv összeállítása: magokat különböző hőmérsékletű – más tényezőket tekintve teljesen azonos – környezetben csíráztatva, naponta meghatározzuk a csíranövények növekedésének az ütemét.

A kutatás lefolytatása

Kutatási elővizsgálat végzése.

Adatgyűjtés.

Adatfeldolgozás és –elemzés.

Megfigyelés, leírás, elemzés, hasonló jelenségekkel való összehasonlítás.

A feltevés kísérletekkel történő bizonyítása.

Független változó: hőmérséklet (x tengely).

Függő változó: a magok csírázásának mértéke (y tengely).

Rögzített változók, pl. a fényerősség, az öntözővíz mennyisége stb.

Következtetések levonása.

A biológiai kutatások módszerei

Kísérletezéskor a kutató szabályozza a feltételeket, tervszerűen avatkozik be a jelenségbe. A megfigyeléstől a kísérlet abban különbözik, hogy a vizsgálat során a körülményeket, változókat mi határozzuk meg. A kísérletek megtervezésének, végrehajtásának fontos feltételei;

a változók pontos mérhetősége,

a megismételhetőség,

kontrollvizsgálat, ellenőrzés, melynek során a jelenséget beavatkozás nélkül figyeljük meg, majd vizsgálati eredményeinket ezzel a tapasztalattal vetjük össze.

Modellalkotás során a modell segítségével a vizsgált valóságos rendszer lényegi tulajdonságait ismerjük meg. A modell a valóság egyszerűsített leképezése. A modellt összevetjük a forrásául szolgáló valóságos jelenséggel, majd következtetéseket fogalmazunk meg. A modellalkotásnak rendkívül sokféle formája létezik, az egyszerűbb anatómiai modellektől, mint pl. az emlősök légzőműködéseit bemutató Donders-féle modelltől, a modern számítógépes rendszerekig.

Fogalmak, jelenségek

A rendszer fogalma, biológiai rendszerek

A rendszer egymással kölcsönhatásban álló elemek környezettől elhatárolt egysége, amely - meghatározott feltételek esetén - egységes egészként létezik. Az elemek a rendszer részei, melyek lehetnek anyagok, tárgyak, szerkezetek, folyamatok, gondolatok, pl. tudományos elméletek gondolati rendszere.

A rendszerben az elemek sokasága kapcsolódik össze, de nem véletlenszerűen kapcsolódnak egymáshoz, meghatározott viszony létezik közöttük. A kölcsönhatások által a rendszer több, mint az elemek egyszerű összege.

A rendszer egyes elemei külön rendszerként is felfoghatók, ezek alrendszereket alkotnak.

Emergencia (megjelenés): a magasabb szerveződési szintek működései magukba foglalják az alacsonyabb szintűekét, de csupán azokból nem vezethetők le. Azaz a magasabb szintű szervezettség az alacsonyabb szintek kölcsönhatásainak megnyilvánulása. A rendszer viselkedése vagy tulajdonságai rendszerint új jellegzetességekkel – emergens jelenségekkel - bírnak, amelyek a rendszer alapelemeinek tulajdonságain túlmutatnak, azok kölcsönhatásaiból vezethetők le. Az emergens tulajdonságokkal az alkotórészek külön-külön nem jellemezhetők. Az egész tehát több, mint a részek egyszerű összege.

A rendszert a környezet veszi körül, attól elhatárolódik, ugyanakkor kapcsolatban áll vele. A környezet a rendszeren kívül lévő összes dolgot jelenti, ezek tulajdonságai kihatnak a rendszerre, ha a környezet megváltozik, megváltozik a rendszer viselkedése.

Tudományos vizsgálat céljából azért különítjük el a rendszer elemeit a környező világ más elemeitől, hogy sajátságaikat jobban tanulmányozhassuk. A rendszerek további jellemzői:

Hierarchikus felépítés

Rendezettség

Szervezettség

Működés

A biológiai rendszerek anyagi rendszerek. Az anyagi rendszereket anyag- és energiaáramlás jellemzi, és működésük fenntartásához energiára van szükség. A Föld globális rendszerének működéséhez pl. meghatározó külső energiaforrás a Nap sugárzó energiája.

Az anyagi rendszerek csoportosíthatók aszerint, hogy az adott rendszer és környezete között van-e anyag- és energiaforgalom. Eszerint

Az izolált rendszerek sem anyag-, sem energiaforgalomban nem állnak a környezetükkel.

Zárt anyagi rendszer esetén energiaforgalom lehetséges, de anyagáramlás nincs a rendszer és környezete között.

Nyílt anyagi rendszer olyan rendszer, amely a környezetével anyag- és energiaforgalmat bonyolít le. Ilyenek az élő rendszerek.

Az élő rendszerek működése szempontjából az anyag- és energiaáramlás mellett elengedhetetlen az információáramlás.

Szerveződési szintek, biológiai szerveződés

Mint már volt szó róla, a rendszerek működésének egyik jellemzője a hierarchikus szerveződés, azaz a jól elhatárolható szerveződési egységek egymásra épülése.

Az élővilágban – biológiai rendszerekben - is hierarchikusan egymásra épülő különböző, ún. szerveződési szinteket ismerünk. A magasabb szervezettségű, egyben bonyolultabb szintek mindig magukban foglalják az alacsonyabbakat, kapcsolatuk kölcsönös.

Megkülönböztetünk egyed alatti és egyed feletti szerveződési szinteket.

Az élőlények egyedek formájában léteznek.

Az egyed

a biológiai szerveződés egysége,

a környezetétől és egymástól jól elhatárolható,

az élővilág szerkezeti és működési alapja.

Az egyed alatti szerveződési szintek

Sejten belüli: mint pl. az ionok, egyszerűbb és bonyolultabb molekulák, ill. sejtszervecskék – sejtmag – szintje.

Sejt: az élővilág legkisebb, önálló életre képes alaki és működési egysége, pl. simaizomsejt.

Szövet: hasonló alakú és azonos működésű sejtek összessége, pl. simaizomszövet.

Szerv: különböző szövetek együttműködése meghatározott funkció érdekében, pl. gyomor.

Szervrendszer: meghatározott szervek együttműködése adott cél érdekében, pl. emésztőszervrendszer.

Az egyed feletti szerveződési szintek

Populáció (népesség): egy fajhoz tartozó azon egyedek összessége, melyek tényleges szaporodási közösséget alkotnak (egy adott helyen, egy időben együtt élő, egy fajhoz tartozó egyedek közössége) pl. egy bükkerdő bükkfái.

Társulás, életközösség: egy időben, egy helyen együtt élő populációk összessége, életközössége, pl. egy bükkerdő összes élőlénye.

Biom: az életközösségek egész kontinensre, óceánokra kiterjedő zonális elrendeződése, pl. szavanna.

Bioszféra: a vízburoknak, levegőburoknak és a földkéregnek azon része, ahol az élet létezik. Az élet színtere a Földön.

Az élőlények életjelenségeket mutatnak. Életjelenségeken olyan folyamatokat értünk, amelyek csak az élő szervezetekre jellemzőek. Ezek teszik lehetővé a változó környezetben az élőlények életben maradását és a környezethez való alkalmazkodását.

A legfontosabb életjelenségek

Az anyagcsere, melynek során az élőlények a környezetből anyagokat és energiát vesznek fel, amiket beépítenek, ill. átalakítanak.  A felvett anyagok, ill. az egyes saját vegyületeik lebontásakor felszabaduló energia felhasználódik az életműködések fenntartására. Ezzel párhuzamosan történik a felesleges bomlástermékek leadása.

Egyediség, viszonylagos elhatárolódás, ami nem elszigetelődést jelent, hiszen az élő rendszerek a környezetükkel állandó anyag- és energiaforgalmat bonyolítanak le, azaz nyílt anyagi rendszerek.

Homeosztázis, amely a belső környezet szabályozott állandósága. A homeosztázis a szervezet egységes működésének – belső egység - az eredménye, melyet a szabályozás tesz lehetővé.

Szabályozottság, vagyis a változó külső és belső körülményekhez az élő szervezetek működésük rugalmas megváltoztatásával képesek alkalmazkodni. A szabályozás alapja az ingerlékenység.

Az ingerlékenység, melynek során az élőlények a környezetükből különféle ingereket fognak fel, melyekre működésük megváltoztatásával reagálnak.

A mozgás.

A szaporodás.

A növekedés.

Az öröklődés – kódolt információhordozás és -átadás - és az öröklődő változékonyság.

Az öröklődés során a szülői tulajdonságok továbbadódnak az utódokba.

Az öröklődő változékonyság azt jelenti, hogy az öröklött tulajdonságok nem állandók, nemzedékről nemzedékre változhatnak, ez lehetővé teszi, hogy az utódok tulajdonságai némileg eltérjenek a szülőkétől. Az élőlények változatossága azt eredményezi, hogy az egyes egyedeknek különbözők az esélyei az életben maradásra és a szaporodásra. Az élőlények változatossága teremti meg az alapját az élővilág törzsfejlődésének, az evolúciónak.

Halandóság, mivel csak az élő képes meghalni.

Evolúció, melynek során az élővilág többnyire fokozatosan és szüntelen fejlődik. A törzsfejlődés hátterében olyan folyamatos változások sorozata áll, melynek során a fajok öröklődő jellegei nemzedékről nemzedékre változnak.

Az evolúció kritériuma, hogy olyan egységek populációi képesek evolúcióra, amelyek rendelkeznek

a szaporodás,

öröklődés és

a változékonyság képességével.

Az evolúció további feltétele a populációk változatossága, ami lehetővé teszi a természetes szelekciót.

Szelekció (kiválogatódás) (részletesen lásd 6.3.1. fejezet)

A természetes szelekció az a folyamat, amelynek során az élőlények nemzedékeinek váltakozásával az öröklődő tulajdonságok közül az előnyös jellegek gyakorisága nő, az előnytelenek gyakorisága pedig csökken. A létért való küzdelemben a legrátermettebb genotípusok elterjedését és a kevésbé rátermett egyedek kiküszöbölődését jelenti.

A populáció egyedei – egyes genotípusai – különbözők, eltérőek a túlélési, szaporodási esélyeik. A populáció kevésbé rátermett egyedei kisebb-nagyobb számban elpusztulnak, amely a populáció genetikai összetételének a megváltozását eredményezi.

A természetes szelekciónak köszönhetően a populációk alkalmazkodnak – adaptálódnak – a környezetükhöz.

1.1.2. Vizsgáló módszerek

Fogalmak, jelenségek

Gyakoriság, valószínűség (lásd még 6.2. fejezet)

Egy esemény valószínűsége egy meghatározott elméleti számérték,

a relatív gyakoriság pedig tapasztalati véletlen mennyiség. Egy érték relatív gyakoriságát úgy kapjuk meg, hogy a gyakoriságának értékét elosztjuk a sokaság elemszámával (hasznos/összes). Azaz a relatív gyakoriság azt mutatja meg, hogy egy adott érték az összes elem hányad részét alkotja. Például egy kockadobálás eredményei a következők:

Dobókockával dobjunk 120-szor (sokaság elemszáma (összes)),

a dobott számok: 1, 2, 3, 4, 5, 6, (adott értékek)

gyakoriságuk: 18, 23, 19, 22, 21, 17, (adott értékek gyakoriságai)

egyes értékek relatív gyakorisága: 0,15,  0,192,  0,158,  0,183,  0,175,  0,142.

A relatív gyakoriság 0 és 1, illetve 0% és 100% közötti értékeket vehet fel. A relatív gyakoriságok összege mindig 1, illetve 100%.

Ugyanakkor az egyes számok dobásának a valószínűsége 1/6, azaz 0,166666.

Rendszerezés (részletesen lásd 6.3.1. fejezet)

A rendszerezés során az egyes elemeket halmazokba – csoportokba – soroljuk, majd a különféle halmazokat tovább csoportosítjuk egyfajta rendszerező elv szerint.

Például az élőlényeket ún. rendszertani kategóriákba rendezzük, mint pl. faj, család, rend, osztály, törzs, ország, ahol a magasabb rendű kategóriák magukba foglalják az alacsonyabb szintűeket.

Az egymással rokonságban álló fajok egy nemzetségbe, a rokon nemzetségek egy családba, a közös származású családok egy rendbe, a hasonló fejlődési vonalba tartozó rendek egy osztályba, és végül az egymással származási kapcsolatban álló osztályok egy törzsbe tartoznak.

Az élőlények csoportosításának, a rendszerezésnek célja az élővilág áttekinthetősége.

A rendszerezés alapegysége a faj. Mindazon egyedek egy fajba tartoznak, melyek:

lényeges külső és belső tulajdonságaikban nagymértékben hasonlóak,

egymással szaporodni képesek,

önmagukhoz hasonló, termékeny utódot hoznak létre,

(származásuk közös).

Régebben – a XX. század végéig - a természetes rendszerek az élőlények külső és belső megfigyelhető tulajdonságainak összehasonlításával próbálták a rokonsági viszonyokat megítélni (fenetika). Ez alapján ún. törzsfákat készítettek, melyek szemléletesen tükrözik az egyes csoportok rokonsági kapcsolatait.

A modern ún. filogenetikai – élőlények törzsfejlődésének történeti folyamatán alapuló - rendszerek készítésekor, már bizonyos molekulák – nukleinsavak (DNS), fehérjék - szerkezetének az összehasonlításával következtetnek a tudósok az élőlények leszármazási kapcsolataira. Minél nagyobb a hasonlóság két faj adott molekulái – pl. gerincesek esetén pl. a hemoglobin – között, annál közelebbi rokoni kapcsolatban állnak.

Ezek segítségével a kutatók ma már molekuláris törzsfákat készítenek.

A DNS vizsgálatának óriási előnye, hogy matematikai módszerekkel is elemezhető, így sokkal pontosabb, mint az egyes önkényesen kijelölt, külsődleges jellegek értékelése alapján megbecsült leszármazási viszony.

Dichotómikus kulcs

A határozókulcsok olyan sorozatokból állnak, amelyek a felhasználót az adott tétel meghatározásához segítik. "Dichotomous" jelentése "két részre osztva". A dichotómikus kulcsok minden lépésben mindig két választási lehetőséget adnak. Ezen az elven működnek a növény-, ill. az állathatározók. A dichotómikus határozókulcs egymást kizáró jellegek kettősségére felépített kulcs - pl. a csáp nem éri el a test fél-hosszát, ill. a csáp eléri vagy meghaladja a test fél-hosszát -, lehetővé teszi az egyes élőlények azonosítását.

Elektromágneses spektrum

Valamely fizikai mennyiség energia szerinti eloszlását spektrumnak nevezzük. Így az elektromágneses sugárzás is felosztható az energiának megfeleltethető hullámhossz vagy frekvencia szerint.

Az elektromágneses spektrumon belül megkülönböztetünk:

rádióhullámokat,

infravörös (vagy hő-) sugárzást,

látható fényt,

ultraibolya sugárzást,

röntgensugarakat

és gamma-sugarakat.

A Napból kilépő elektromágneses sugárzás hullámok formájában tovaterjedő elektromágneses energia. Minél rövidebb a sugárzás hullámhossza, annál nagyobb az energiája.

Méretskála

A méretskála az egyes méretek nagyságrendi érzékeltetésére szolgál.

A kép forrása: Biológia 9 tankönyv NAT 2020

Felülethez kötődés (adszorpció)

Gázok, ill. folyadékok részecskéinek szilárd felületen történő megkötődését adszorpciónak nevezzük. A megkötődés többnyire gyenge másodlagos kötésekkel történik. Biológiai jelentősége pl. az enzimek működésében, ill. a talajkolloidok szerepében van (lásd enzimek, ill. talaj). Az adszorpció ellentéte a deszorpció, melynek során az adszorbens felületéről távozik a megkötött anyag.

Az adszorpció mértékét befolyásolja a hőmérséklet, a megkötendő gázalkotó parciális nyomása és az adszorbens felületének nagysága.

Fajlagos felület

A fajlagos felület egységnyi tömegű anyag felülete, az anyag felületének és tömegének a hányadosa. Minél apróbb szemcséjű egy anyag annál nagyobb a fajlagos felülete. A nagy fajlagos felülettel rendelkező anyagok - aktívszén, kolloidok - kiváló adszorbensek.

Vizsgáló módszerek, eszközök

Fénymikroszkóp

A fénymikroszkóp

Összetett optikai rendszer. Főbb részei:

talpazat,

a tubus,

a revolverfoglalat,

mozgatható tárgyasztal,

kezelőgombok,

megvilágító rendszer.

A tubus a szemlencse (okulár) és a tárgylencse (objektív) befoglalására szolgál. A tárgyasztal az objektív alatt található, amely a preparátum elhelyezését teszi lehetővé.

Az optikai rendszer nagyítása az objektív és az okulár nagyításának szorzatával egyenlő. A fénymikroszkóp nagyítása maximum 1500-szoros, elméleti felbontóképességük 0,2 mikrométer.

Nagyítás alatt egy kép méretének megnövelését értjük, jele N. A nagyítás a képméret (K) és a tárgyméret (T) hányadosa. 	N=K/T

A felbontóképesség az a legkisebb távolság, amelynél az elhelyezkedő tárgypontok még különálló képpontokként képződnek le. Az emberi szem felbontóképessége 0,2 mm.

Elektronmikroszkóp

A fénymikroszkópok látható fényt (400-800 nm), az elektronmikroszkópok ugyanakkor jóval kisebb hullámhosszú, mágnesekkel fókuszált elektronsugarat használnak képalkotásra.

Az elektronmikroszkóppal 100 000-szeres nagyságrendű nagyítás és 0,5 nm-es felbontóképesség érhető el, amivel már nem csak a sejtek, hanem a sejtalkotók finomszerkezete is tanulmányozható.

Kromatográfia

Gáz- vagy folyadékelegyek szétválasztására szolgáló vegyi eljárás. Az eljárás során az elválasztandó alkotórészek két fázis között oszlanak meg;

az egyik fázis álló,

a másik mozgó fázis (minta), tulajdonképpen a szétválasztandó keverék, amely átáramlik az álló fázison.

Az álló fázis többnyire szilárd anyag.

A mozgó fázis lehet

folyadék vagy

gáz, ami egyben folyadék- vagy gázkromatográfiát jelöl.

Az álló fázisként szolgáló finomszemcsés adszorbens - mely fontos sajátsága a nagy fajlagos felület -, lehet például Al2O3, aktív szén, szűrőpapír (cellulóz). Ez alkotja a kromatográfiás oszlopot. Erre viszik fel a szétválasztandó elegyet, ami mint mozgó fázis mozog az álló fázison keresztül.

Az álló fázis felületén a mozgó fázis komponensei különböző erősséggel megkötődnek, adszorbeálódnak. Az egyes alkatrészek aszerint választódnak el, hogy mennyire erősen kötődnek az álló fázisra. Azok a komponensek, amelyek erősebben adszorbeálódnak, kisebb sebességgel vándorolnak, mint azok, amelyek kevésbé adszorbeálódnak, ennek megfelelően a folyadékmozgás irányában az alkotórészek elválasztódnak egymástól, és gyűrű formájú mozgó zónákba összpontosulnak.

Gélelektroforézis

A gélelektroforézist leggyakrabban nukleinsavak és fehérjék méret szerinti elválasztására használják. Az eljárás segítségével a makromolekulákat három fizikai tulajdonságuk, a méretük, alakjuk és a töltésük alapján tudjuk elválasztani.

A gélelektroforézis alapelve, hogy a töltéssel rendelkező molekulák elektromos térben, össztöltésüknek megfelelően, az ellentétes töltésű elektróda felé vándorolnak. A vándorlás sebessége többek között függ a molekula töltésétől, tömegétől és alakjától.

A gél egy térhálós szerkezetű anyag, mely a molekulák méretétől, alakjától függően lassítja azok mozgását. Ha a molekula mérete kicsi a pórusokhoz képest, gyorsan mozog, ha nagy, a molekula szinte mozdulatlan marad a gélben.

Méret szerinti elválasztás esetén az ismeretlen mintáink mellett mindig kell futtatnunk egy ismert tömegű/hosszúságú fehérjéket/nukleinsavakat tartalmazó ún. molekulamarkert. Lásd még 6.3.3. fejezet

A megfelelő ideig történt futtatás után a feszültséget kikapcsoljuk és a gélt megfestjük, pl. a nukleinsavak esetében valamilyen, a nukleinsavakhoz kötődni képes fluoreszcens festék oldatával, majd az elválasztott nukleinsavakat a fluoreszcens festéket gerjeszteni képes fénnyel (pl. UV-fénnyel) láthatóvá tehetjük.

Centrifugálás

Elegyek komponenseit szétválaszthatjuk centrifugálással is, melynek során a keverék alkotórészei a centrifugális erő hatására tömegük, ill. sűrűségük szerint elkülönülnek.

A centrifuga egy forgó rotort tartalmaz. A rotor fogadja be a mintákat tartalmazó centrifugacsöveket. A centrifugális erő - melyet a tengely körül forgó rendszerrel lehet előállítani – hatására a nagyobb tömegű, sűrűségű anyagok a centrifugacsövek alján, míg a kisebb tömegű részecskék a csövek felső részén rétegződnek.

Szűrés

A szűrés egy fizikai elválasztási eljárás, melynek során

szilárd anyagokat különítünk el folyadéktól, ill.

különböző szemcseméretű részecskéket választunk szét egymástól.

A szűrő egy olyan porózus réteg – pl. szűrőpapír -, ami bizonyos szemcseméretű anyagokat átenged, másokat visszatart.

Diagnosztikai vizsgálatok

Az orvosi eljárás első szakasza, amely

a beteg panasza okának feltárására, állapotának tisztázására,

valamely betegség fennállásának igazolására vagy kizárására irányul.

A diagnosztikai vizsgálatok a diagnózis meghatározását teszik lehetővé, mely megállapítás az adott betegség fennállását valószínűsíti.

A diagnosztikai vizsgálatok közé tartoznak

fizikális vizsgálat,

képalkotó diagnosztika (pl. röntgen, CT, ultrahang, MR),

labordiagnosztika,

patológia (szövettani vizsgálat),

egyéb eszközös vizsgálat, mint pl. EKG, EEG, endoszkóp.

EKG, EEG

Az emberi test folyadékterei, mivel ionokat tartalmaznak, jól vezetik az elektromosságot, ezért a szív működésekor (EKG), ill. az agyi működés (EEG) során keletkezett elektromos jeleket mérni lehet a test felszínén is. Amennyiben a feszültségváltozásokat az idő függvényében ábrázoljuk, jellegzetes görbéket kapunk.

A különféle képalkotó diagnosztikai eszközökkel feltárás nélkül vizsgálható az emberi test.

Endoszkópos vizsgálat

Segítségével a páciens belső szerveiről, testüregeiről kapható betekintés a testnyílásokon keresztül bevezetett kamera segítségével.

Ultrahangvizsgálat

Elsősorban lágyrészek vizsgálatára használatos. Fájdalom, bódítás nélkül lehetséges a belső szerveket működés közben megfigyelni. A vizsgálófej ultrahangot bocsájt ki, mely a belső szervekben részben elnyelődik, részben visszaverődik. Az egyes szövetek, ill. a különféle szervek eltérő felületei más-más módon verik vissza a kibocsájtott ultrahangot, melyet a műszer érzékelve képpé alakít.

Röntgenvizsgálat

Alapvető vizsgálati módszer a mellkasi – tüdő - betegségek, csonttörések, ortopédiai, fogászati problémák, egyes hasi panaszok diagnosztikájában. A röntgenkészülék nagy energiájú elektromágneses sugarakat – ún. röntgensugarakat - bocsájt ki. A sugárzás bejutva a testbe, a különféle szövetekben eltérő mértékben nyelődik el, vagy másképpen az egyes szövetek különböző mértékben engedik át a sugarakat. Ezért a test mögött elhelyezett röntgenfilmen sötétebb és világosabb területek láthatók. A nagyobb sűrűségű részek, pl. csontok, jobban elnyelik a sugarakat, ezért a fotólemezen világos sávként tűnnek fel, míg a lágyrészek, melyek inkább átengedik a sugárzást, sötét foltokként jelennek meg.

CT

A computer tomográfia több síkban röntgen-rétegfelvételeket készít a vizsgált területről, amiből számítógépes eljárással akár háromdimenziós képek is létrehozhatók.

MR (mágneses rezonancia)

Az MR-készülék által generált rendkívül erős mágneses térben egyes atomok, pl. a hidrogénatomok, elektromágneses rádióhullámokkal történő gerjesztés után alapállapotba visszakerülve szintén elektromágneses hullámokat bocsátanak ki, képpontokat képezve, melyeket egy nagy teljesítményű számítógép részletes felbontású, háromdimenziós képpé alakít.

Az eszköz alkalmas rándulás, ficam, törés, gyulladások, agyvérzés, sclerosis multiplex, epilepszia, gerincferdülés, gerincsérv, csontritkulás, érbetegségek és fejlődési rendellenességek diagnosztikájára.