4.8.1.6. Az agy

A fejezet a követelményrendszer 4.8. pontja alapján készült.                       Készítette: Vizkievicz András

Az agyvelő nagyobb egységei:

Agytörzs

Nyúltvelő

Híd

Középagy

Köztiagy

Kisagy

Nagyagy

Az agytörzs: nyúltvelő, híd, középagy

Fehérállománya van, de igazi, egységes szürkeállománya nincs. A szürkeállomány helyett

elkülönülő magok (oliva, vörösmag stb.), ill.

hálózatos állomány (formatio reticularis) - idegsejtek bonyolult hálózata - jellemző.

Az agytörzs funkciója szerteágazó:

vegetatív működések központjai találhatók itt (főleg a nyúltvelőben):

keringés, légzés (vitális központok) központjai,

nyálkahártyareflexek központjai, melyek

a légzőrendszerrel, mint pl. köhögés, tüsszentés, ill.

a táplálkozással kapcsolatosak, mint pl. a nyelés, rágás, hányás, nyálelválasztás.

A mozgásszabályozó központok az izomtónus szabályozásában, testtartási reflexek, ill. a járás kivitelezésében játszanak szerepet.

Pályákat közvetít, az agytörzsön áthúzódó pályák összeköttetést teremtenek a gerincvelő, a kisagy, köztiagy és nagyagy között.

Alvás-ébrenlét szabályozásában vesz részt, területén aktiváló ébrenléti központok jellemzőek (középagy).

Nyúltvelő (Medulla oblongata)

A gerincvelő folytatása a koponyában az öreglyukon keresztül. Hátsó részén a IV. agykamra található, az agytörzs és a kisagy között.

A nyúltvelő feladatai:

A keringés és légzés központjai révén a szívműködés, a vérnyomás, és a légzőműködések szabályozásában vesz részt.

Részleteket lásd 4.5. fejezet 18-21 oldal, ill. 4.6. fejezet 46-47 oldal.

Nyálkahártyareflex központok helye (a feltétlen reflexet kiváltó receptorok a nyálkahártyában találhatók).

Felszálló (érző) és leszálló (mozgató) pályák átkapcsolásának helye.

A piramis-pálya 85%-a a nyúltvelő alsó részén kereszteződik (piramis).

A nagyagyi törzsmagvakból kiinduló pályarendszer mozgatóközpontjai találhatók benne (pl. oliva-mag).

Híd (pons)

Pályákat közvetít (neve innen ered)

a gerincvelő-nyúltvelő-nagyagy

és a kisagy-nagyagy között.

Légzési központ, összerendezi, ritmikussá teszi a légzőmozgásokat, serkenti, ill. gátolja a nyúltvelői központokat, összehangolja nyelést a beszéddel.

Nyálelválasztási reflexeket szabályoz.

Mozgásszabályozó központ (testtartási központok).

Középagy (midbrain, mesencephalon)

Alulról a híd, felülről a köztiagy határolja.

Reflexei a látórendszerrel kapcsolatosak, ezek a

pupillareflex,

akkomodáció (éleslátás),

pislogási reflex.

Testtartás, izomtónus szabályozását végző mozgatóközpontok helye.

Az alvás-ébrenlét szabályozásának egyik központja.

Az alvás-ébrenléti ciklus

A középagyi hálózatos állományhoz köthetők azok a neuroncsoportok, amelyek stimulálják az agykérget, így részt vesznek az alvás-ébrenléti ciklus szabályozásában. A legtöbb felszálló érzőpálya az agytörzsben átkapcsolódik és így ingerli az agytörzsi hálózatos állományt, ami fokozza az agykéreg aktivitását, elősegíti az ébrenlétet.

Ezeknek az idegsejteknek a sérülése kómát eredményez. Általában véve a kóma

súlyos anyagcsere-állapot (cukorbetegség, különféle mérgezések okán), vagy

agyi sérülés – baleseti, agyvérzés, tumor - által okozott mély tudatvesztés.

Alvás: az aktív viselkedés hiánya, egyfajta öntudatlan állapot.

Az ember alvása az egész élettartam egyharmadát teszi ki. Az ébrenlét és alvás aránya életkortól függően jellegzetesen változik.

Újszülött korban az alvás tartama 17-18 óra.

3-5 éves korra az alvásidő 10-12 órára csökken, és nappal még mindig vannak alvásperiódusok.

Serdülőkorban alakul ki a felnőtt alvás-ébrenlét mintázat: 7-8 óra alvás egy tömbben éjszaka.

Időskorban az éjszakai alvás tartama ismét csökken és a kisgyerekkori mintázatra emlékeztetve, nappal gyakori, rövid, felületes alvás periódusok jelentkeznek.

Az elektroencefalográf – EEG - segítségével az alvásnak több szakaszát különböztetjük meg. Két alapvető fázis ismert:

REM (rapid eye movement) fázis, ahol az EEG nagyon aktív, olyan hullámokat mutat, mintha a személy ébren lenne. Ezt a szakaszt nagyon gyors, széles, rendezetlen szemmozgások jellemzik, melyek szabad szemmel is láthatóak. Ezt nevezzük REM szakasznak, azaz gyors szemmozgások szakaszának.

A REM szakasz (paradox alvás) jellemzője, hogy

a szívverés is gyorsabb,

légzés intenzívebb,

az agy anyagcseréje fokozódik,

az agyi keringés szintén növekszik és nő az agy hőmérséklete is.

Az EEG éber állapothoz hasonlít, béta hullámok vezethetők el,

ekkor történik az álmodás.

8 órás alvás alatt 4-5 REM szakasz található,

ezek általában 15-45 percig tartanak,

az alvási szakasz elején rövidebbek, majd folyamatosan hosszabbodnak.

Az újszülöttek alvásuk felét ebben a fázisban töltik, míg ez az arány idős korra mindössze 18 százalékra csökken.

Esetenként az agy éber állapotánál is nagyobb mértékben aktivált, ugyanakkor mind az érzékszervi beáramlás, mind a mozgási rendszer gátlás alatt áll, a vázizomzat ellazult, időnként lokálisan megrándul. Ezért találó a „paradox alvás" megjelölés.

Az alvás többi részére ezek a jellemzők nem illettek rá, így a másik 5 szakaszt összefoglalóan non REM fázisként emlegették.

NREM alvás Lassú Hullámú Alvás (LHA) során

az érzékszervek gátlás alatt állnak,

az agyi és a testi működések jelentős csökkennek,

az EEG-ben alfa, delta és teta hullámokat lehet mérni,

a szívfrekvencia és a légzésszám csökken,

a vegetatív rendszer paraszimpatikus túlsúlya jellemző,

a testhőmérséklet csökken,

egyes hormonok - a növekedési hormon - termelődése nő.

Az alvásfolyamat tehát két alvás típus, a NREM és a REM alvás, ciklikus váltakozásából épül fel (alvásciklus). A NREM alvást 90-120 percenként REM periódusok szakítják meg, melyek tartama estétől reggelig nő.

Az alvásfolyamatot jelentősen befolyásolja az előzetesen ébren töltött idő tartama és minősége is.

A nehéz fizikai munka a lassú hullámú alvás arányát növeli.

A szellemi munka, a stressz, a lelki megterhelések a REM fázis arányát növelik.

Alvásmegvonáskor a REM 100 %-osan bepótlódik.

Az alvás-ébrenléti ciklus szabályozása

Egy cirkadián ritmus – napi ritmus - olyan, nagyjából 24 órás ciklus, ami az élőlények fiziológiai folyamataiban, ill. viselkedésében nyilvánul meg. A cirkadián ritmusokat az élőlény saját belső időmérő rendszere irányítja, de bizonyos külső hatások, pl. a fény szinkronizáló jellegűek.

Kísérleti személyeket hat hónapig

megfosztottak a külső időtagoló tényezőktől (nappalok, éjszakák),

olyan speciális lakásokban éltek, ahol nem voltak ablakok, nem használhattak telefont, TV-ét, rádiót, nem volt órájuk és semmi kapcsolatuk nem volt a külvilággal.

Ilyen körülmények között a kísérleti személyek alvásának ciklicitása fennmaradt, de elalvási idejük mind későbbre tolódott, a ciklusidő meghaladta a 24 órát és 25 órához közelített.

Tehát igen kontrollált körülmények között végzett kísérletek szerint az átlagos felnőtt ember cirkadián periódusa csak némileg haladja meg a 24 órát, 24 óra 11 perc ± 16 perc (mikor a törzsfejlődés során kialakult, talán lassabban forgott a Föld).

Az alvásperiódus ciklicitását külső tényezők ugyan valamelyest befolyásolják, de alapvetően egy „belső óra" szabályozása érvényesül. Az alvásprogram időzítését a látóideg kereszteződés felett, a hipotalamuszban elhelyezkedő magrendszer szabályozza. Ennek a magrendszernek a roncsolása patkányokban az alvásperiódusok ritmusának teljes felborulását okozza.

Más oldalról viszont az alvás időzítését a melatonin és a szerotonin elválasztás szabályozza.

A melatonin a tobozmirigyben szabadul fel, sötétben választódik el, a világosság megszakítja termelődését, elősegíti az elalvást.

A szerotonint az agytörzsi hálózatos állomány egyes neuroncsoportjai termelik.

A melatonin és a szerotonin alvást elősegítő szerepe a fenti hipotalamikus magokon keresztül érvényesül, amelyben melatonin és szerotonin receptorokat mutattak ki.

A középagy hálózatos állományában – továbbá a talamuszban - aktiváló struktúrák vannak, e területek ingerlése az ébrenlétre jellemző állapotot eredményez. Ezek a neuronok felszálló érzőpályákon keresztül kiterjedt kapcsolatban állnak az érzékszervekkel.

Miért alszunk, mi az alvás funkciója?

A REM és NREM más-más biológiai funkciót szolgál.

A NREM alvás a lemerült energiakészletek visszaállítását biztosítja.

A REM alvás elősegítheti az agy fejlődését, szerepe lehet a memória funkcióban.

Ilyenkor fokozódik az idegsejtekben a fehérjeszintézis, továbbá lehetőség van új szinapszisok létrehozására, ami előfeltétele a tanulásnak, az információ feldolgozásának és a hosszútávú memória kialakulásának.

Egy teljesen ellentétes elképzelés szerint, a REM fázis a felesleges memóriák törlését szolgálja.

Az alvás az agy működésének egy olyan szakasza, amikor a nap során beérkezett információ integrálódik a memóriatárakba, melyek újraszerveződnek a napi élményeknek megfelelően.

Az álom nem más, mint a REM-alvás alatt rendszerezett hatalmas mennyiségű információ kis töredéke, amelyre a tudat egy futó pillantást vetett, és sokban az ébrenléti élményeinkre emlékeztet.

Meddig bírjuk ki alvás nélkül? A csúcs 201 óra és 13 perc. Az alvásmegvonás miatt

a 3. nap után képzelődések, téveszmék, érzékcsalódások léptek fel,

valamint mozgási zavarok is jelentkeztek, mint például a kezek remegése, vagy a finom mozgások koordinációjának gyengülése.

Az izomtónus, testtartás, járás, az agytörzs mozgásszabályozó működése

Izomtónus: akaratlan, állandó, kismértékű izomfeszülés, hátterében az izmok nyújtási reflexe áll.

A testtartást az ún. antigravitációs izmok (törzsizmok, felső végtag hajlító és az alsó végtag nyújtó izmai) meghatározott jellegű tónuseloszlása teszi lehetővé.

A testtartás szabályozása, a vesztibuláris rendszer működése

Az egyensúly, ill. az egyes testhelyzetekben az izomtónus szabályozásért felelős rendszer.

A testtartás szabályozásában szerepet játszó receptorok:

egyensúlyérző rendszer receptorai (belső fülben a labirintusszerv, zsákocska, tömlőcske, félkörös ívjáratok) tájékoztatják az idegrendszert a fej térbeli helyzetéről, a fej elfordulásáról,

izmok, inak, ízületek mechanoreceptorai,

bőr nyomás receptorai,

látás receptorai.

A kivitelezésben az agytörzs mozgatóközpontjai vesznek részt. A neuronhálózatok

a fej helyzetváltozásával összefüggésben koordinálják a szemmozgásokat,

vázizmok tónusának szabályozását végzik - miáltal szabályozzák a testtartást -, a látási, egyensúlyozási és nyomási ingerek összehangolásával.

Kisaggyal való összeköttetései az egyensúlyi helyzet megtartásában és a mozgáskoordinációban jelentősek.

A járással kapcsolatos mozgások összerendeződését az agytörzs a kisaggyal együtt biztosítja.

A köztiagy (dienchephalon)

Állománya a III. agykamra körül szerveződik.

Részei:

Talamusz

Hipotalamusz

Tobozmirigy

Feladatai:

Legfontosabb kéregalatti érző- és koordinációs központ.

Fontos része a törzsmagvakból kiinduló mozgatórendszernek.

Vegetatív és neuroendokrin központ.

A tobozmirigy (pineal gland)

Melatonint termel, amely

gátolja az ivarmirigyek működését,

befolyásolja a kedélyállapotot (magas szintje depressziót válthat ki).

Mivel a fény gátolja az elválasztását, alvásfolyamatok kiváltásában jelentős.

Talamusz

A III. agykamra két oldalán elhelyezkedő páros magcsoport.

Feladatai

Kéreg alatti érzőközpont: minden érzőpálya (kivéve szaglópálya, amely oldalágakat küld) átkapcsolódik rajta, érzőinformációk integrálása, előzetes feldolgozása történik itt.

Alvás és ébrenléti állapot szabályozása, felszálló pályái révén része az agykérgi aktiváló rendszereknek.

A törzsmagvakból kiinduló mozgatórendszer része.

Hipotalamusz

A III. agykamra alsó, tölcsérszerűen elkeskenyedő része körüli terület. A hipofízissel egy nyél köti össze. Szoros kapcsolatban áll a limbikus rendszerrel (egyesek szerint annak része).

Hipotalamusz működése (lásd alább részletesen)

A hormonális rendszer irányítója.

Víz- és sóháztartás idegrendszeri kp.-ja.

Vegetatív idegrendszer egyik legfelsőbb kp.-ja, szimpatikus és a paraszimpatikus hatások összehangolója.

Ösztönös magatartást kialakító mechanizmusok:

táplálkozási magatartás szabályozása (éhség-jóllakottsági kp.),

vízfelvétel szabályozása (szomjúság kp.),

testhőmérséklet szabályozása (hűtő-fűtő kp.),

szimpatikus idegrendszeri aktiválás, düh kiváltása,

biológiai óra, az alvás-ébrenléti központok működésének összehangolása, a cirkadián ritmus szabályozása.

Kissejtes állománya révén a hormonális rendszer irányítója, neuroszekréciós sejtjei gátló és serkentő faktorokat termelnek, amelyek a hipofízis elülső lebenyére hatnak.

A hipotalamusz az a végső közös út, amelyen át a hipofízis az irányítást kapja, mivel a hipotalamusz gyakorlatilag a központi idegrendszer összes többi területéről kap információt.

A hipotalamuszban helyezkednek el azok a neuronok – nagysejtes magok -, amelyek termelik az ADH-t és az oxitocint, ezeknek az idegsejteknek az axonjai egészen a hipofízis hátulsó lebenyéig húzódnak és ott végződnek. A neurohormonok itt tárolódnak és szükség esetén felszabadulnak (neuroszekréció).

Ezen a területen van a szomjúság központ, a vízfelvétel szabályozásának központja, amely aktiválódásának ingere - vízhiány esetén - a vér ozmotikus koncentrációjának emelkedése.

A hipotalamusz a vegetatív és a szomatikus idegrendszer működésének az összehangolója.

Feladata a Cannon-féle vészreakció megszervezése (Fight or flight / Harcolj vagy menekülj reakció): erőfeszítések, megpróbáltatások, fenyegető környezet, bekövetkezett ártalom, nagy fizikai erőkifejtés során a szervezet mobilizálja az erőforrásait és felkészül a védekezésre vagy a menekülésre. Mozgósítja a szervezet erőforrásait. A folyamat alatt szimpatikus idegrendszeri aktiválódás történik, amit a hipotalamusz integrál.

A táplálékfelvétel szabályozása

Hipotalamuszban található az éhség központ, melynek ingerlése táplálék felvételt, irtása a táplálkozás elmaradását eredményezi.

A szintén itt található jóllakottsági központ fordítva működik.

Az éhség érzetét

elsősorban az alacsony vércukorszint, magas ghrelinszint,

a gyomor üressége jelzi.

Jóllakottság jelzései:

a magas vércukorszint (ami emeli az inzulinszintet), magas leptinszint,

a magas inzulinszint,

a gyomor teltsége (mechanoreceptorok révén).

5.   Hőszabályozás

Az ember állandó testhőmérsékletű; maghőmérséklete 37 oC, ez a végtagokon lehet változó.

A szabályozott folyamatok, melyek az állandó testhőmérsékletet biztosítják:

hőtermelés,

hőleadás,

hőfelvétel, egyensúlyuk biztosítja az optimális állandó testhőmérsékletet, amely a homeosztázis egyik fontos paramétere.

A hőtermelés nyugalomban főleg a zsigerekhez, munkában az izmokhoz kapcsolható.

Az alaphőtermelést az alapanyagcsere lebontó folyamatai biztosítják, melyek során a szerves vegyületek energiatartalmának csupán 40 %-a konzerválódik ATP formájában, a többi – 60% - hővé alakul. A hőtermelés a testtömeggel arányosan nő.

Didergéses hőtermelés során, az izmok remegése, fokozott munkája fejleszt további hőt (4x-esen), hiszen az izom összehúzódáshoz szükséges ATP bontásakor felszabaduló energia egy jelentős része szintén hővé alakul.

Nem didergéses hőtermeléskor egyes hormonok hatására (pl. tiroxin) fokozódó zsír, glikogén bontásakor felszabaduló hő biztosítja az állandó testhőmérsékletet.

Hőtermelő szervek az izmok, a máj és a vesék.

Hőleadás módjai:

vezetés – különböző hőmérsékletű érintkező felületek között játszódik le,

áramlás – amikor a meleg levegő kisebb sűrűségű, ezért felszáll,

sugárzás – infrasugárzás által,

párolgás útján, mely különböző mértékben, de állandóan zajlik, a bőr felszínéről a verejték párolgása hőt von el a kitágult bőr ereinek véréből.

A hőszabályozás központja a hipotalamuszban van, ahol két ellentétes hatású mag – fűtőközpont, hűtőközpont - működésének az egyensúlya biztosítja az állandó testhőmérsékletet. A szabályozás a negatív visszacsatolás elvén alapszik.

A fűtőközpont integrálja azokat a mechanizmusokat, amelyek alacsonyabb külső környezeti hőmérséklet esetén is biztosítják az optimális testhőmérsékletet:

a bőr erei összehúzódnak,

a lebontó anyagcsere mértéke nő (az adrenalin, tiroxin elválasztás nő),

didergéses hőtermelés beindul,

a szőrzetborzolás kialakul, aminek köszönhetően a szőrszálak között egy jól hőszigetelő légréteg alakul ki,

viselkedésbeli változások tapasztalhatók.

Összességében szimpatikus reakció.

A hűtőközpont aktivitása során

a bőr erei tágulnak, a bőr véráramlása nő,

a verejtékezés fokozódik,

a légzés fokozódik, miáltal a tüdőn keresztül leadott hőmennyiség nő,

a lebontó anyagcsere mértéke csökken,

viselkedésbeli változások következnek be.

Paraszimpatikus reakció.

Termoreceptorok a belső szervekben (máj), ill. a hipotalamuszban és a bőrben találhatók.

Láz

Lázról akkor beszélhetünk, ha a testhőmérséklet 38,2 Celsius fok fölé emelkedik. Lázas állapotban a maghőmérséklet azért emelkedik, mert a hipotalamikus kell érték magasabbra állítódik különféle anyagok pl. egyes fehérvérsejtek által termelt vegyületek, továbbá a különféle kórokozók bomlástermékeinek hatására.

A hipotalamusz hőérzékeny neuronjai a normális testhőmérsékletet alacsonynak érzékelik és ennek megfelelően működtetik a lehűlés elleni szabályozást. A láz az immunválasz fontos eleme, mivel magasabb hőmérsékleten a kórokozók szaporodása csökken, az immunrendszer működése fokozódik.

Első szakasza a didergés. A hőtermelés beindul, bőr erei szűkülnek (hőleadás csökken), így a testhőmérséklet emelkedik.

A láz állandó szakasza alatt a hipotalamusz neuroncsoportjai ezt az emelkedett maghőmérsékletet tartják stabil szinten, a hőleadás ekkor egyenlő a hőtermeléssel, a bőr meleg, de a verejtékezés még nem indul meg.

Harmadik szakasz a verejtékezés, mivel a kell érték visszaállítódik, így beindul a hűtés. 1 fokos hőváltozás 500-1000 ml folyadékveszteséget jelent! A testhőmérséklet visszaáll az eredeti értékre.

Lázcsillapítás

A láz bizonyos értéktartományban segíti a gyógyulási folyamatokat, azonban 41 Celsius fok felett életveszélyessé válik, mivel magasabb hőmérsékleten megváltozik az enzimek térszerkezete, aktív centruma, ami az anyagcsere folyamatok leállásához vezet. Ezért a lázat 39 Celsius fok felett csillapítani kell. Erre több lehetőség van.

Gyógyszeresen paracetamol, aspirin, amidazophen, ibuprofen segítségével, melyek gátolják a lázat okozó vegyületek felszabadulását.

Fizikai módszerekkel, pl. hűtőfürdő, borogatás alkalmazásával.

Kisagy

Hátsó koponyagödörben található.

2 féltekéből áll.

Kívül helyezkedik el a kb.  vastag szürkeállomány, a kisagykéreg, belül található a fehérállomány, benne kisagyi magvak vannak, melyek a kisagykéreg neuronjainak átkapcsolási helyei.

Mozgáskoordinációs központ

Izommozgások összerendezésében,

a pontos, bonyolult, célvezérelt mozgások kivitelezésében,

az izomtónus szabályozásában,

testtartásban játszik szerepet.

Az idegrendszer szinte valamennyi részéből kap információt.

Egyensúlyérző központból (belső fül labirintusából), szemből,

a test bőr- és izomreceptoraiból.

Nagyagykéregből, amely leszálló pályarendszerekkel kapcsolja össze a kisagyat.

A kisagynak nincs közvetlen kapcsolata az alsó gerincvelői motoros neuronokkal, hanem hatását közvetve, az agykérgi és az agytörzsi neuronok befolyásolásán keresztül fejti ki.

Sérülésekor mindenféle célvezérelt mozgás végrehajtása lehetetlenné válik. A kisagy sérülése ataxiához vezet:

a kéz mögé vagy elé nyúl a tárgyaknak.

Állás közben támaszkodni kell, járás a részegéhez hasonló.

Beszéd, írás, rajzolás komoly zavarokat szenved.

Nagyagy

A központi idegrendszer legfejlettebb, tömegét tekintve legjelentősebb része, 1300- 1350 cm3. Egy mély hosszanti árok alapvetően két féltekére osztja, ezeket a kérgestest pályái kapcsolják össze.

A nagyagy nagyobb egységeit az egyes koponyacsontoknak megfelelően tagoljuk, így megkülönböztetjük:

a homoklebenyt, ahol megtalálhatók a szaglás, a beszéd, az írás, kognitív funkciók központjai, ill. az elsődleges mozgatókéreg.

Fali lebenyt az elsődleges testérző központtal és ízérző központtal.

Nyakszirti lebenyt a látás központjaival.

Halántéklebenyt a hallás és beszédértő központokkal.

Az agy felszínét kisebb nagyobb barázdák ún. tekervényekre tagolják. Lefutásuk egyéni különbséget mutathat, ugyanakkor fő vonalaikban mindenkiben hasonló. A tekervények lényegében az agy felületét növelő képződmények (2200 cm2).     wow

Az agyvelő keresztmetszetén jól látszik, hogy állománya két részre különül:

felszíni szürkeállományra, amely a nagyagykérget alkotja,

belső fehérállományra, melyben neuroncsoportokat, ún. törzsmagvakat találunk.

A nagyagykéreg (emlősökre jellemző neocortex)

Neuronok sejttestei alkotják (kb. 90 milliárd).

Vastagsága változó, 2-4 mm.

6 szövettani rétegre különül.

2 alapvető sejttípust különböztetünk meg,

a 2. és 4. rétegben szemcsesejtek,

a 3. és 5. rétegben a piramissejtek jellemzők.

Ősibb agykérgi területek (pl. halántéklebenyhez tartozó hippocampusz) csak 3 rétegűek.

Brodmann, 1909-ben a kéreg 52 mezőjét különítette el a mikroszkópos sajátosságok (rétegek fejlettsége, aránya, sejttípusok, -méretek alapján).

Az ún. Brodmann areák funkcionális egységeket jelentenek.

Az agykéreg különböző működésű területeinek szerkezete eltérő az egyes rétegek fejlettségét tekintve.

Megkülönböztetünk:

Motoros kéregrészleteket, pl. homloklebeny hátulsó része, ahol az 5. réteg piramissejtjei dominálnak.

Érző kéregrészeket, pl. fali lebeny elülső része, ahol inkább a 4. réteg szemcsesejtjei fejlettek.

Asszociációs kéregterületeket, amelyek átmenetet mutatnak az előző kettő között.

Az agykéreg oszlopos működése

Hengeridomú modulok az agykéreg funkcionális egységei.

Kb. 5000-10000 sejt alkot egy modult.

Működéskor a modulon belül a sejtek egyszerre kerülnek ingerületbe.

Egy modul kb. 100-200 másikkal tart kapcsolatot.

Az oszlopok lehetnek on/off üzemmódban.

A kérgi oszlopokban a gátló sejtek megakadályozzák az ingerület szomszédos oszlopokra terjedését, így az egyes modulok a környező hengerektől mintegy hermetikusan izoláltak.

Az agykéreg fontosabb működési területei

Elsődleges mozgatókéreg (homlok lebeny hátulsó része) indítja el az akaratlagos, bonyolult mozgásokat, végzi a konkrét kivitelezést.

Elsődleges testérzőkéreg (fali lebeny elülső része) főleg a testérzetek, bőr, izmok, inak mechanikai, hő- és fájdalomérzetének kialakulási helye.

Elsődleges látókéreg (nyakszirti lebeny) a látópálya végződési területe, a fényérzet           kialakulásának helye.

Elsődleges hallókéreg (halánték lebeny) a hallópálya végződési területe, a hangérzet kialakulásának helyszíne.

Fehérállomány

Lényegében pályák alkotják, melyek az alábbi 3 csoportba oszthatók.

Az agykéregbe felszálló, ill. az abból eredő leszálló pályák.

Az egy féltekén belül az egyes lebenyeket 	összekapcsoló (asszociációs) pályák.

A két féltekét összekapcsoló (komisszurális) pályák, amelyek a kérgestestet hozzák létre a féltekék határán.

Nagyagyi törzsmagvak

A nagyagy fehérállományában idegsejtcsoportokat, ún. törzsmagvakat találunk, amelyek a törzsmagvakból kiinduló pályarendszernek, a korábban az extrapiramidális rendszernek nevezett mozgatórendszer kiinduló egységei.

„Hosszú ideig feltételezték, hogy a corticospinalis („piramis”) mozgatórendszer mellett egy ún. „extrapiramidalis rendszer” szabályozza a mozgásokat, és ennek kapcsolási centrumai lettek volna a bazális ganglionok. A „piramisrendszer” mellett egy további, „extrapiramidalis rendszer” feltételezése azonban túlhaladott, koncepcionálisan elhibázott. Ezért – bár a klinikai neurológiai könyvekben a fogalom helyenként még él – a továbbiakban az elnevezést nem használjuk.” 		                Fonyó Attila: Az orvosi élettan tankönyve

A limbikus – határkérgi - rendszer

A talamuszok körüli, főleg a nagyagyhoz tartozó ősi magcsoportok, ill. kéregrészletek alkotják. Egységei körülölelik a két nagyagyféltekét összekapcsoló kérgestestet, valamint az agyféltekék és az agytörzs kapcsolódási területét.

Főbb részei:

mandulamag (amygdala) (érzelmek),

hippocampus (hosszútávú memória),

homlok-, ill. halántéklebeny egyes részei,

talamusz egyes magvai,

hypothalamus (egyesek szerint).

A limbikus rendszer feladatai

A vegetatív idegrendszer, a neuroendokrin rendszer legfelső központja, a vegetatív és a szomatikus idegi szabályozás összehangolója.

A limbikus rendszer – mandulamag - alapvető szerepet tölt be a magatartás szabályozásában:

érzelmek (félelem, szorongás, aggódás),

indulatok (agresszió, düh),

akarati élet (motivációk),

szociális interakciók – fajfenntartással kapcsolatos társas viselkedések, pl. anyai magatartás - szabályozásában, szervezésében.

Szerepe van továbbá az érzelmi reakciókhoz kapcsolódó tanulási folyamatokban - pl. operáns tanulás -, a „jutalomkereső magatartás” kialakulásában.

A tanulásban, a hosszú távú memória kialakulásában alapvető fontosságú (hippocampus).

Környéki idegrendszer

A környéki idegrendszert

12 pár agyideg,

31 pár gerincvelőideg,

érződúcok és vegetatív mozgató idegdúcok alkotják.

Agyidegek

Az idegeket kötőszövetes hártyával körülvett idegrostok kötegei alkotják. A nagyobb idegeken belül lehet akár több, külön elhatárolt kisebb idegrostköteg, melyek között vérerek futnak.

A 12 pár agyideg az agy alapjáról, az agytörzs területéről ered.

Pl.:

I. Szaglóideg.

II. Látóideg.

VIII. Halló-egyensúlyozó ideg.

X. Bolygóideg.

A legnagyobb paraszimpatikus kevert agyideg, a mellüreg és a felső hasüreg zsigereit idegzi be.

Tisztán érzőidegek: I., II., VIII.

Tisztán mozgatóidegek: a szemmozgató idegek: III., IV., VI.

A többi kevert ideg, azaz érző- és mozgatórostokat egyaránt tartalmaznak.

A tisztán érző agyidegek kivételével a legtöbb agyideg tartalmaz paraszimpatikus vegetatív idegrostokat is.

A gerincvelő idegei

31 pár. Tartalmazzák:

az érző idegsejtek bevezető rostjait,

a gerincvelői szomatikus mozgató-, illetve a központi vegetatív sejtek kivezető rostjait.

A két gyökér egyesülésével jön létre a gerincvelői ideg, ami kevert ideg.

A gerincvelő szelvényezettségét a belőle kilépő 31 pár gerincvelői ideg mutatja.

Az egyes gerincvelői idegek szelvényezett lefutásának megfelelően testünk szelvényezetten szerveződik (idegződik be).

Idegdúcok

A környéki idegrendszerhez tartozó idegsejt csoportosulások, amelyek lehetnek:

érződúcok, ilyenek a csigolyaközti dúcok, bennük pszeudounipoláris érzőneuronokkal,

vegetatív mozgató dúcok, melyekben vegetatív mozgatóneuronok találhatók.

A vegetatív mozgató dúcok funkciójuk és elhelyezkedésük szerint tartozhatnak:

a szimpatikus idegrendszerhez, ilyenkor

a gerincvelő két oldalán, ill.

a szervek közelében találhatók,

ill. a paraszimpatikus idegrendszerhez, ekkor a beidegzett szerv falában vannak.

4.8.1.7. Testérző rendszerek, 4.8.1.8. Érzékelés

Sejtszintű receptorokról

A receptor olyan sejt vagy idegvégződés, mely különféle ingereket képes felfogni azáltal, hogy a környezeti hatások ingerületi folyamatokat, potenciálváltozást eredményeznek működésében. A receptorok energiaátalakítóként működnek, az adott energiafajtát (fény-, hő-, mechanikai energia) elektromos jellé alakítják.

A receptorokat csoportosíthatjuk:

szerkezet alapján,

elhelyezkedésük szerint,

adekvát inger szerint.

a) Szerkezetileg a receptorok lehetnek:

szabad idegvégződések (primer receptorok) (A),

pl. a fájdalomérző receptorok (pl. bőrben, nyálkahártyákban, agyburkokban stb.),

ill. a hőmérsékletváltozást érzékelő receptorok (bőrben, egyes belső szervekben),

kémiai ingereket felfogó végződések (szaglóhámban),

mechanikai hatásokra aktiválódó axonok (pl. izomorsók).

Kötőszövetes tokkal körülvett idegvégződések, pl. a bőr nyomásreceptorai (B),

továbbá érzékhámsejtek (szekunder receptorok), pl. a belső fül szőrsejtjei (C).

b) A receptorok lehetnek:

bőrben (fájdalomérző receptorok, mechano-, termoreceptorok),

belső szervekben (pl. érfalakban, májban, tüdőben, továbbá izmokban, ízületekben),

nyálkahártyákban (kemo-, mechano- termo-, fájdalomérző receptorok),

központi idegrendszerben

a vér ozmotikus koncentrációját érzékelő idegsejtek a hipotalamuszban (szomjúságérzet kialakítása, vízfelvétel motivációja, ADH elválasztása),

a vér szén-dioxid tartalmát érzékelő neuronok a nyúltvelőben (keringés, légzés szabályozása),

A vér glükózkoncentrációját érzékelő idegmagvak a hipotalamuszban (éhségérzet generálása, táplálékfelvétel motivációja).

Az egyes receptor típusokat osztályozhatjuk adekvát inger szerint. Adekvát inger az az inger, mellyel szemben a receptornak legkisebb az ingerküszöbe (amely iránt a legérzékenyebb), ennek megfelelően megkülönböztetünk

mechano- (nyomás, tapintás, testérzés, egyensúlyérzés, hallás receptorai stb.),

foto-,

termo- (hidegre érzékeny, melegre érzékeny),

kemoreceptorokat (szaglás, ízérzés, a vér glükózkoncentrációját érzékelő).

A polimodális receptorok többféle ingerrel is ingerelhetőek, ilyenek a fájdalomérzékelő receptorok, melyek kémiai ingerekre, ill. extrém hőmérsékleti tartományokban is aktiválhatók.

Mechanoreceptorok

A bőr irharétegében nyomást, tapintást, áramlást érzékelő, kötőszövetes tokkal körülvett idegvégződések.

Izmok, inak, ízületek mechanikai ingereit felfogó receptorok.

Az aortaív falában magasnyomású mechanoreceptorok találhatók, melyek adekvát ingere a vér nyomásának emelkedése, a vérnyomás szabályozásában vesznek részt.

A gyomor falában levő mechanoreceptorok a gyomor telítettségét vagy ürességét jelzik, jóllakottság érzetét vagy éhség érzetét generálva.

A tüdő falában lévő mechanoreceptorok jelzik a tüdő feszítettségi állapotát, a feszüléstérző receptorok a kilégzést, az elernyedést jelző receptorok a belégzést segítik.

A belső fülben, a zsákocskában, a tömlőcskében, a félkörös ívjáratokban elhelyezkedő szőrsejtek a fej térbeli helyzetéről, ill. mozgásáról tájékoztatják a központi idegrendszert, a csigában levő szőrsejtek a hallás folyamatában működnek közre.

Termoreceptorok

A hőmérsékletváltozás érzékelésben, ún. termoreceptorok vesznek részt. Termoreceptorok lehetnek:

központi termoreceptorok, mint pl. a hőszabályozásért felelős hipotalamikus magvak neuronjai, melyek érzékelik a központi idegrendszert ellátó vér hőmérsékletét,

mély termoreceptorok, melyek a gerincvelőben és a belső szervekben, így a májban találhatók és mérik a maghőmérsékletet, ingerületük a hipotalamuszba fut,

perifériás termoreceptorok, melyek szabad idegvégződések, a bőrben, a szájüregben és a garatban helyezkednek el.

A bőrben kétféle termoreceptor típus különböztethető meg.

A hidegérzékelő receptorok (Aδ típusú rostok végződései). 10 °C alatti hőmérsékleten a receptorok ingerület leadása megszűnik, így a hideg hatásos helyi érzéstelenítő. A hidegérzékelő receptorok sajátossága, hogy 45 °C feletti hőmérséklettel ingerelve a receptorok ingerületet adnak le – paradox hidegérzet -, ekkor azonban már fájdalomérzet is fellép.

A melegérzékelő receptorok (C típusú rostok végződései).

A fájdalom érzékelése

A fájdalom egyfajta szubjektív érzet, mely többnyire szöveti károsodáshoz kapcsolódik.

A szövetek épségét mechanikai, hő és kémiai tényezők károsíthatják, amelyek hatására a sérült szövetekből felszabaduló vegyületek (prosztaglandinok), nem adaptálódó szabad idegvégződéseket ingerelnek. Gátlásukra hatnak a nem-szteroid gyulladáscsökkentők (NSAID-ok), pl. az ibuprofen vagy aszpirin.

Fájdalomérző receptorok találhatók a bőrben, a csonthártyában, ízületekben, izomzatban, fogbélben, savós hártyákban és az agyburkokban stb. Ugyanakkor az agy teljesen érzéketlen a mechanikai ingerekkel szemben, ezért végezhetők agyműtétek helyi érzéstelenítésben.

Kétféle receptort különböztetünk meg:

velőhüvelyes rostok (Aδ rostok), amelyek végződéseit intenzív mechanikai behatás, vagy fájdalmat keltően forró hőmérséklet aktiválja, éles fájdalomérzetet kiváltva, ill.

csupasz axonok (C rostok), lassan vezető rostok, melyek elmosódottabb, sajgó, égető, tompa fájdalom érzetét keltik.

Kemoreceptorok

a) Szaglás és ízlelés receptorai

Közös jellemzők:

környezet kémiai anyagai hatnak a receptorokra,

ősiek,

informálják a szervezetet a táplálékról, annak potenciális kedvező és kedvezőtlen hatásairól (mérgezés),

olyan fiziológiás változásokat is kiváltanak a szervezetben, melyek az emésztéshez kellenek, pl. megindul az emésztőnedvek elválasztása, fokozódik a perisztaltika,

magatartásbeli, hangulatbeli változást is okoznak (undor),

nagy a felbontóképességük (több ezer szag megkülönböztetése),

alacsony az ingerküszöbük,

könnyen adaptálódnak.

b)  Szívhez közeli nagyerek falában található kemoreceptorok

A vérnyomás és a szívműködés, ill. a légzés szabályozásában vesznek részt.

Adekvát ingerük a vér oxigéntartalmának csökkenése, ill. a szén-dioxid tartalmának növekedése.

c) Központi idegrendszeri neurális kemoreceptorok

A keringés (presszor kp.) és légzés (belégző kp.) szabályozásában közreműködő nyúltvelői központok, melyek a vér széndioxid-tartalmának, ill. a liquor H+ koncentrációjának a növekedésekor aktiválódnak.

A szomjúságérzet kialakításában, a vízkereső magatartás megindításában szerepet játszó, a vér ozmotikus koncentrációját érzékelő idegsejtek a hipotalamuszban.

Az éhségérzet generálásában, a táplálékfelvétel motivációjának kialakításában résztvevő, a vér glükózkoncentrációját érzékelő idegmagvak a hipotalamuszban.

A testérző rendszerek szerveződése és működése lásd még 4.8.2. fejezet

Érzékelés során a szervezetet ért külső vagy belső ingerek a receptorokban ingerületi folyamatokat váltanak ki, melyek érzőneuronok közvetítésével a központi idegrendszerbe jutnak és ott adekvát elemi érzetek – fény, hang, nyomás stb. – élményét eredményezik. A különböző receptorokban a különféle ingerek - akár mechanikai, kémiai, hő- vagy fényinger - azonos jellegű elektromos változásokat – akciós potenciálokat, ún. receptorpotenciálokat – generálnak (jelátalakítás), majd a központi idegrendszer kérgi neuronhálózati dekódolják a beérkező digitális jeleket, melynek eredményeképpen kialakul az eredeti ingernek megfelelő – adekvát - érzet. Pl. a fény a szem adekvát ingere, az agykéreg nyakszirti lebenyének elsődleges látókéregében az adekvát inger hatására az adekvát érzet, a fényérzet alakul ki.

Amikor az érzékleti információk akciós potenciálok révén, többszöri átkapcsolással, felszálló érzőpályákon eljutnak az agykéreg megfelelő területeire, akkor ennek eredménye lehet az észlelés. Az észlelés (percepció) során felismerjük, tudatunkba emeljük és jelentéssel ruházzuk fel a környezetből érkező elemi érzeteket (pl. arcfelismerés, olvasás, beszédértés).

Az észlelésünket jelentősen befolyásolják előzetes tapasztalataink, pillanatnyi hangulatunk, szükségleteink, érdeklődésünk, valamint az adott kultúra, amelyben élünk. Az észlelésben nagyon fontos szerepe van a tanulásnak is. Az észlelés minden esetben szubjektív, személyes jellegű. Két egyén ugyan arról a dologról mást észlel.

Az érzékelés, észlelés folyamatának elkülönítése jól szemléltethető a kétértelmű ábrákkal (ugyanazt a fizikai ingert kétféleképpen is észlelhetjük, azaz értelmezhetjük), vagy az egyik embernek például hangos a zene és meleg a szoba, míg a másik épp az ellenkezőjét észleli, pedig a fizikai inger ugyanaz.

A testérző rendszer

a bőrt és néhány belső szervet – nyelv, garat - érő ingerekről,

a testnyílások körüli nyálkahártyát ért hatásokról,

továbbá a test, ill. főleg a végtagok helyzetéről nyújt információt.

A külső környezet hatásait közvetítik a bőr- és a nyálkahártyák mechano-, termo-, kemo-, és fájdalomérző receptorai (exteroceptorok).

A szervezet belsejének állapotáról pedig izomorsók, ínak és ízületek mechano- és fájdalomérző receptorai (interoceptorok) tájékoztatják a központi idegrendszert.

Az érzőreceptorokból származó ingerületek két nagy érzőpályarendszer közvetítésével jutnak az ellenoldali agykéreg fali lebenyébe, ahol kialakulnak az elemi érzetek.

A bőrből származó érzéseket - fájdalom, hő, durva tapintás - közvetítő pályarendszer (spinotalamikus rendszer)

a gerincvelőben átkereszteződik,

az oldalsó kötegben felfelé haladva a nyúltvelőn, hídon, középagyon át a talamuszba,

onnan pedig a nagyagykéreg fali lebenyének elsődleges érzőkéreg részébe fut.

Főleg a mélyebbről – pl. izmokból, inakból, ízületekből - jövő ingerületeket vezető pálya (a hátsó kötegi mediális felszálló rendszer)

a gerincvelő hátsó kötegében halad, a nyúltvelőben kereszteződik az ellenoldalra,

majd a nyúltvelő-hídközépagy-talamusz útvonal után végződik

a fali lebeny elsődleges érzőkéreg részében. A fentieken kívül ez a pályarendszer közvetíti a bőr finom tapintással, nyomással, rezgéssel kapcsolatos információit.

Az érzőpályák kéreg alatti központjaiban – pl. talamusz - az információk előzetes feldolgozása történik.

Testérzés elsődleges központja a nagyagy fali lebenyének elülső részén található (elsődleges testérzőkéreg), itt alakulnak ki az egyes receptoroknak megfeleltethető adekvát érzetek.

Ide vetítődnek a bőrben, az izmokban, az inakban, az ízületek receptoraiban keletkező ingerületek.

Itt van a hő, a tapintás, a nyomás, fájdalom érzetének központja.

A receptorok az érzőkéregben pontszerűen vetülnek, azaz az egyes receptormezőknek pontosan megfeleltethetők adott kérgi területek, ill. sejtoszlopok. Az érzékenyebb testrészekhez, például az ujjakhoz és az ajkakhoz – ahol nagyobb a receptorok sűrűsége - nagyobb agykérgi területek tartoznak.

Mivel a központi idegrendszerbe belépő rostok kereszteződnek, a bal testfélből származó érzékletek a jobb félteke fali lebenyébe vetítődnek és fordítva.

A fali lebeny elülső részén találhatók még az ízérzés és az egyensúlyérzékelés központjai.

Az elsődleges érzőkéreg területeket egyre bonyolultabb feldolgozást végző másodlagos érzőterületek veszik körül. Azokat az elemi érzeteket dolgozzák fel, amelyek az elsődleges érzőközpontokban keletkeznek. Ezekhez a területekhez kapcsolhatók az észlelési folyamatok, itt tudatosulnak, itt kapnak jelentést a különféle ingerek. Az érzékelés tudatosulásának, észlelésének feltétele, hogy az elsődleges érzőmezők (látókéreg, hallókéreg, testérző kéreg) épek legyenek, az elsődleges érzőkéreg sérülése a tudatosuló érzékelés kiesését jelenti. Az asszociációs kéregterületekben több típusú információ összevetése, együttes feldolgozása történik.

Az illúzió és a hallucináció

Az illúzió érzékcsalódás, melynek során a valóságból érkező ingereket helytelenül értelmezzük, tévesen észleljük.

Az optikai csalódások a látási folyamat téves észlelései, amelyek általában azért jönnek létre, mert a látvány az agyi központ számára egymásnak ellenkező módon értelmezhető jeleket tartalmaz. Ilyenkor általában az "erősebb" jel hatása dominál, még akkor is, ha tudatunk jelzi ezt az ellentmondást.

Ilyen például az ún. Zöllner-illúzió. A hosszú, átlós vonalak valójában párhuzamosak, de a keresztvonalkák miatt összetartónak látszanak. Az illúzió oka az, hogy az elrendezés nagyon sok olyan elemet tartalmaz, amely a perspektíva érzékeltetésére szolgál, ezért a szemünk mindenképpen perspektivikusnak "akarja" érezni.

Az érzéki csalódások hátterében különböző agyi folyamatok állhatnak. Az érzékcsalódások kialakulásának sokféle oka lehet, természetes jelenségeken túl kiválthatják különböző idegrendszeri megbetegedések, pszichoaktív szerek pl.: kábítószerek, gombamérgek, alkaloidok.

A hallucináció során olyan érzéki benyomások jönnek létre, melyeknek külső inger nem feleltethető meg.

A tudatmódosító szerek egy része ún. hallucinogén drog, mint pl. az LSD, cannabis származékok – marihuána, hasis -, meszkalin. Elsődleges hatásuk az érzékelés, az észlelés, a gondolkodás szokásos folyamatainak megváltoztatása, módosult tudatállapotok létrehozása.

Hatásukat a szinapszisok működésének megváltoztatásán keresztül fejtik ki, pl. az LSD hatása egyes átvivőanyagokkal - a noradrenalinnal, dopaminnal, szerotoninnal - való kémiai hasonlósága alapján, a dopamin-, és a szerotonin-receptorok izgatásán alapul.

Fokozott hallucinációk, rémlátomások, hatására szorongás és pánik alakulhat ki. Tér- és időzavarok, öngyilkosság, öncsonkítás, mások elleni agresszió jöhet létre.

Kényszerképzetek alakulhatnak ki, mint pl.: a repülni tudás, esetleg rémképek. Túladagolásnál elmekárosodás, tartós használat során depresszió veszélye nagy.