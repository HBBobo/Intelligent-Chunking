4.8.5. Az immunrendszer

A fejezet a követelményrendszer 4.8.5. pontja alapján készült.                           Készítette: Vizkievicz András

A fehérvérsejtek ismétlés a 4.6. fejezet alapján

A fehérvérsejtek - szemben a vér alakos elemeinek másik két csoportjával - sejtmaggal rendelkező, teljes értékű sejtek. Számuk a szervezet állapotától függően széles határok között változhat, általában 4000 - 10 000/mm3, fertőzés, gyulladás esetén számuk jelentősen emelkedhet. A fehérvérsejtek az immunitásban játszanak szerepet, felépítésük és további szerepük alapján a sejteket 3 csoportba osztjuk.

Granulociták

Limfociták

Monociták

A granulociták

Nevüket a sejtplazmában megtalálható nagy mennyiségű szemcséről (granulum) kapták, melyek membránkötött enzimek, és főként a bekebelezett részecskék lebontásában vesznek részt. A granulociták amőboid mozgásra képesek, átlépnek a hajszálerek falán, a szövetek közötti határfelületeken és a fertőzés irányába vándorolnak kemotaxissal. Az ún. nem specifikus (veleszületett) immunválaszban vesznek részt. A kórokozókat bekebelezik – kis falósejtek - és a sejtekben levő nagyszámú szemcse segítségével elpusztítják. Amikor a granulociták a kórokozókkal kapcsolatba kerülnek, belőlük is sok elpusztul. A fertőzött sebek körül keletkező genny az ilyenkor elhalt nagy tömegű granulocitától, kórokozótól és szétesett szövetelemektől származik. Viszonylag kis méretük és fagocitáló képességük miatt mikrofágoknak is nevezzük őket. Csupán néhány napig élnek. Gyulladásban fontos szerepet töltenek be.

A granulociták minden típusa a vörös csontvelőben termelődik.

A limfociták (nyiroksejtek)

Elnevezésük onnan származik, hogy a sejtek képződése részben vagy egészben, ill. elhelyezkedésük a nyirokrendszerhez kapcsolható (nyirok = lympha). Élettartalmuk néhány héttől több évig is terjedhet (memóriasejtek).

A sejteknek érési helyük és funkciójuk alapján két nagy csoportjuk van.

Természetes ölősejtek (NK), melyek a vírussal fertőzött sejtek, ill. a tumorsejtek elpusztításában vesznek részt.

Kis limfociták, melyeknek további 2 típusa ismert:

B limfociták, melyek a vörös csontvelőben termelődnek – érnek be - és az ún. szerzett (adaptív, specifikus) humorális immunválasz kialakításában vesznek részt.

T limfociták, amelyek előalakjai szintén a vörös csontvelőben jönnek létre, azonban a sejtek kivándorolnak a tímuszba (csecsemőmirigy) és fejlődésüket – érésüket - ott fejezik be.

A T-sejtek az ún. szerzett (adaptív, specifikus) sejtes, azaz celluláris immunválaszért felelősek.

A vörös csontvelő és a tímusz ún. elsődleges nyirokszervek, az itt megért – antigén felismerésére képes - limfociták a vér és a nyirokkeringés segítségével a másodlagos nyirokszervekbe kerülnek, melyek a lép, a nyirokcsomók, a mandulák és a szervezetben elszórt nyiroktüszők.

A másodlagos nyirokszervekben az érett – antigén felismerésére képes - nyiroksejtek készenlétben állnak és kapcsolatba lépnek a kórokozókkal, miáltal aktiválódnak, megindítják az immunválaszt.

A monociták – makrofágok – antigénbemutató sejtek (APC)

A monociták nagyméretű, fagocitáló, vándorló sejtek, azonban ezeket a képességüket nem a vérben fejtik ki, hanem átlépve a hajszálerek falán a szövetekben makrofágokká alakulva végzik működésüket.

Funkciójuk alapján hívjuk őket antigénbemutató sejteknek is, mivel bizonyos T-limfociták számára ők teszik lehetővé az idegen anyagok (immunogének) felismerését.

A makrofágok alapvetően fontos szerepet játszanak az immunválasz minden fázisában.

A veleszületett – természetes - immunrendszer elemeként legfontosabb feladatuk a kórokozók és apoptotikus sejtek azonnali felismerése, bekebelezése és feldolgozása.

A gyulladás kialakulásában is közreműködnek.

Antigénbemutató sejtként képesek a T- és B-sejteket aktiválni.

A granulocitákat és a makrofágokat szokták falósejteknek is nevezni.

Szervezetünk fizikai, kémiai, biológiai védelme

A biológiai szabályozás egyik legkomplikáltabb formában az immunrendszer működésében nyilvánul meg. A szervezet egységes működésének feltétele többek között az is, hogy

a testbe bekerült idegen anyagokat, parazitákat, ill.

a potenciális veszélyforrást jelentő megváltozott saját sejteket - vírussal fertőzött sejteket és a képződött tumorsejteket - felismerje és eltávolítsa, megsemmisítse.

Ezt a fontos feladatot rendkívül sokféle típusú sejt bonyolult együttműködése révén létrejövő biológiai védekezőrendszer, az immunrendszer látja el. A külső környezetből származó veszélyforrásokkal – paraziták, kórokozók - szemben a biológiai védelem mellett léteznek fizikai akadályok és kémiai védelmi mechanizmusok.

Fizikai védelem

Szervezetünk elsődleges fizikai védelmi vonalát a bőr és a nyálkahártya szövetei képezik. Ezek a jól záródó határrétegek megakadályozzák a káros anyagok, a baktériumok és a vírusok bejutását a testbe.

Továbbá a légutak nyálkahártyáinak felületén található csillók folyamatosan eltávolítják a nyákba beletapadt kórokozókat, ill. idegen anyagokat pl. port, pollent.

A gyomor erősen savas kémhatása fizikai-kémiai védelmet nyújt a táplálékkal bekerült kórokozókkal szemben. A savas kémhatás többnyire megakadályozza ezeknek a szervezeteknek a túlélését és a szaporodását.

A nők hüvelyében szimbiózisban élő tejsavat termelő baktériumok savas kémhatás kialakításával védik a női ivarutakat, elsősorban a különféle gombás fertőzésektől.

Kémiai védelem

Szervezetünk kémiai védelmét

leginkább az immunrendszer sejtjei által termelt különféle vegyületek – antitestek -

ill. a máj által termelt komplementrendszer tagjai,

a légző- és emésztőrendszeri váladékokban megtalálható antibakteriális anyagok (pl. lizozim, mely a baktériumok sejtfalát bontja) biztosítják.

Biológiai védelem

A biológiai védelmet

egyrészt az emberi szervezettel együtt élő ún. mikrobiom,

másfelől a saját immunrendszerük teszi lehetővé.

Mikrobiom

Az emberi szervezetben élő, sajátos ökológiai rendszert alkotó mikrobák összességét, genetikai állományukat, kölcsönhatásaikat mikrobiomnak nevezzük. Ide tartoznak a bélrendszerünkben és különféle testfelületeinken megtalálható szimbióta, kommenzalista, parazita baktériumok, gombák, vírusok, egyéb mikroorganizmusok, mint pl.  egysejtűek. A mikrobiom optimális összetétele nélkülözhetetlen az emberi szervezet egészséges működése szempontjából. A mikrobiom alkotói

segítenek az emésztésben, az emészthetetlen növényi rostokat a vastagbélben erjedéssel bontják és rövid láncú zsírsavakat termelnek, amelyek segítik a bélhámsejtek egészségének fenntartását, csökkentik a vastagbélrák kialakulásának a kockázatát,

szintén a vastagbélben B- és K-vitaminokat termelnek,

antibiotikumok termelésével, tápanyagokért történő versengéssel, ill. helyfoglalással távol tartják a káros mikroorganizmusokat,

erősítik az immunrendszerünket,

befolyásolják az anyagcserét, részt vesznek a testtömeg-szabályozásban.

A bőr faggyúrétegében szimbióta baktériumok tapadnak meg, savas váladékot (pH 5,5) termelve védik a bőrt a gombás fertőzésektől. Ebből is látszik, hogy sok esetben a fizika-kémiai védelem nem különíthető el élesen a biológiai védekezéstől.

Jelentős szerepet játszanak az idegrendszer működésében is, fontos szabályozóanyagokat termelnek pl. szerotonint, melatonint, adrenalint.

A mikrobiom összetétele földrajzi területenként, egyéneként különböző, összetétele egyedekben az aktuális viszonyoknak megfelelően dinamikusan változó.

A mikrobiom részét képezik különféle kórokozók is (pl. bélcsatornában, légutakban), de ezek egészséges szervezetben nem tudnak elszaporodni és ezáltal nem alakítanak ki betegséget, mivel egyrészt az immunrendszer sejtjei, másrészt a szimbiózisban velünk élő mikroorganizmusok féken tartják osztódásukat. Betegséget akkor okozhatnak, ha az immunrendszer gyengül, ill. a mikrobiom optimális összetétele megváltozik.

A mikrobiom egyensúlyának megváltozása bizonyos betegségek kialakulását eredményezheti, mint pl. bélproblémák, elhízás, cukorbetegség, bőrproblémák, szorongás, depresszió. A Crohn-betegséget (gyulladásos bélbetegség), mely ma még ismeretlen eredetű autoimmun betegség, összefüggésbe hozzák a bélflóra összetételének kóros megváltozásával.

4.8.5.1. Immunitás

Komplex immunrendszerről csak gerincesektől kezdve beszélhetünk, ahol az immunsejtek sokfélesége miatt kialakul a specifikus – adaptív - immunválasz, amely a különböző antigénekkel szemben eltérő – specifikus - védekezést jelent.

Az immunrendszer működésének az alapja, hogy a kivitelezésben résztvevő immunsejtek tudják megkülönböztetni a szervezet saját anyagait a testidegen anyagoktól. A sejtek felismerése a sejtköpenyben levő fehérje-szénhidrátláncok – jelölő fehérjék, markerek - alapján történik, melyek az adott szervezetre specifikusak, genetikailag meghatározottak.

Azokat az anyagokat, melyeket az immunrendszer sejtjei receptoraik segítségével felismernek, összefoglalóan antigéneknek nevezzük, makromolekulák, leggyakrabban fehérjék, poliszacharidok, nukleinsavak.

Az immunogén olyan antigén, mellyel szemben immunválasz indul meg.

A tolerogének olyan antigének, mely természetes módon saját sejtjeink felületén találhatók meg, ezeket az immunrendszer sajátként ismeri fel, normálisan nem indul immunválasz ellenük, pl. ilyenek az MHC-molekulák.

A saját - nem saját struktúrák felismerésében van szerepe az ún. MHC-molekuláknak (Major Histocompatibility Complex, fő szövetösszeférhetőségi komplex). Az MHC-molekulák a sejtek felszínén helyezkednek el, szövetátültetés során fő szövetösszeférhetőségi (hisztokompatibilitási) antigénként viselkednek, és intenzív T-sejtválaszt provokálnak. Fő feladatuk az antigének bemutatása. Alapvetően két típusukat különböztetjük meg;

az MHC I minden sejten megtalálható, elsősorban a sejtek citoplazmájában lebomló fehérjékből képződő peptidek bemutatásában van szerepe, ilyenek pl. vírussal fertőzött sejtekből származó vírusrészecskék, vagy tumorsejtekből származó fehérjék. A citotoxikus T-limfociták (CD8⁺ T-sejteknek) ezt követően elpusztítják a fertőzött vagy apoptotikus sejtet, amivel megvédik a szervezetet a kórokozóval fertőzött sejtektől.

az MHC II az antigénbemutató sejteken (makrofágok, dendritikus sejtek, B-limfociták) fordul elő és a sejten kívüli térből bekebelezett antigénekből származó peptidek bemutatását végzi. CD4⁺ helper T-sejteket aktiválnak, melyek citokineket termelve serkentik más immunsejtek működését.

Tehát a már megismert anyagokat – tolerogének - az immunrendszer eltűri, tolerálja, azonban azokkal az objektumokkal – immunogének - szemben, amelyeket az immunrendszer nem ismer fel sajátként, megindul az immunválasz. Amennyiben az immunogén

a szervezeten kívülről származik heteroantigénről,

ha a saját szervezetből származik autoantigénről beszélünk.

Az autoantigénnel szemben ún. autoimmunfolyamat indul be, amely kedvező, ha a saját sejtek valamilyen oknál fogva rendellenesen jönnek létre, pl. daganatos sejtek esetén.

Abban az esetben, ha az immunreakció normális anyagokkal szemben indul meg, a folyamat kóros és különböző autoimmun-betegségeket eredményez, mint pl. az I. típusú cukorbetegség, a sclerozis multiplex, gluténérzékenység, a Basedow-kór, egyes ízületi gyulladások, vérlemezke hiányos vérzékenység stb.

A heteroantigéneket a következőképpen lehet csoportosítani.

Vírusok burokfehérjéi.

Baktériumok, egysejtű kórokozók sejtfelszíni molekulái.

Baktériumok, gombák citoplazmatikus toxinjai, melyek kikerülve a sejtekből válnak antigénné.

Szervezetidegen makromolekulák, elsősorban fehérjék, szénhidrátok.

Szervátültetésnél a szervezetbe került idegen sejtek felszíni molekulái. Az ún. transzplantációs antigének miatt a beültetett szerv általában kilökődik, amit úgy próbálnak lassítani vagy megakadályozni, hogy a befogadó szervezet immunrendszerének működését gyógyszeresen korlátozzák.

Vérátömlesztésnél a vörösvértestek felületén található ún. vércsoportantigének, melyek a különféle vércsoportok kialakításáért felelősek.

Az immunválasz fajtái

Az immunválasz lehet:

nem specifikus (veleszületett vagy természetes), amely az antigén fajtájától függetlenül hasonlóan játszódik le.

specifikus (adaptív vagy szerzett).

Mindkét esetben lehet:

különböző vegyületekhez kötött humorális (humor = folyadék)

és az igen sokféle immunsejttel kapcsolatos sejtes (celluláris) immunválasz.

I. A nem specifikus – veleszületett - immunválasz

A természetes, avagy veleszületett immunitás elemei már jóval a születést megelőzően megjelennek a szervezetben, gyors, az antigén fajtájától független (nem antigén specifikus), általános védekezést nyújt a kórokozókkal és más káros anyagokkal szemben. Folyamatosan jelenlévő elemekből áll, ezért megindulása azonnali, ugyanakkor nem alakít ki immunmemóriát.

A nem specifikus humorális immunválaszt különféle vegyületek alakítják ki.

Komplementrendszer

Ezek a vérplazmában keringő inaktív fehérjék, enzimek (30-féle), melyek láncreakcióban aktiválják egymást. A kezdő lépést a kórokozókra jellemző mintázatok azonosítása, ill. a saját mintázatok hiánya, továbbá az antigén-antitest komplex felismerése indítja meg (lásd ábra).

Az aktiválódási lánc utolsó elemei fehérjékből csatornaszerű pórust alakítanak ki a megtámadott sejt sejthártyájában, aminek hatására átjárhatóvá válik a membrán a különféle anyagok számára, az ozmotikus egyensúly megbomlik, a sejt elpusztul.

Fontos szerepet töltenek be a gyulladás mechanizmusában is.

Hozzákötődve antigénekhez megjelölhetik azokat a fagociták – pl. makrofágok – számára.

Az interferonokat a vírussal fertőzött sejtek bocsátják ki. A még egészséges sejtek megkötik, bennük olyan enzimek képződését váltják ki, amelyek akkor keletkeznek, mikor bekövetkezik a fertőzés. Ezek az enzimek pl. bontják a vírus mRNS-t, gátolják a fehérjeszintézist stb.

A nem specifikus sejtes védekezésben a szervezet

fagocitái a mikrofágok és a makrofágok

és a természetes ölősejtek (NK) vesznek részt.

(És antigénbemutató képességgel rendelkező ún. dendritikus sejtek.)

Hogyan semmisítik meg az immunogéneket a veleszületett immunválasz sejtjei?

A falósejtek bekebelezik az antigéneket, majd sejten belül elpusztítják őket.

A természetes ölősejtek

ún. perforinok segítségével a sejthártyán lyukakat „fúrnak”, ami ozmotikus sejthalált eredményez,

ill. a patogének számára egyéb mérgező vegyületeket termelnek és ürítenek,

vagy a sejtekben programozott sejthalál (apoptózis) beindításával fejtik ki védő hatásukat (ún. granzimok sejtekbe juttatásával).

Hogyan ismerik fel a természetes immunválasz sejtjei az immunogéneket?

A veleszületett immunrendszer sejtjei

vagy olyan molekuláris mintázatokat – pl. baktériumok felületén előforduló lipopoliszacharidokat - ismernek fel receptoraik segítségével, amelyek tipikusan patogének felszínén jelennek meg, de a saját sejtekre nem jellemzőek,

vagy az antigénekhez kapcsolódott antitestek bizonyos jellemző részeit azonosítják, ami beindítja a fagocitózist.

Továbbá felismerik egyes vírusok kettősszálú RNS-eit.

A vérben keringő és a szövetekbe vándorló természetes ölősejtek (NK) a szervezet egészséges sejtjeinek felszínén meglévő MHC-I-et ismerik fel. Az MHC-I felismerése egy tiltó jelet vált ki az NK-sejtekből, megakadályozva a saját sejtek megölését, ezért a saját MHC-I hiánya, módosulása az NK-sejtek ölő- (citotoxikus) mechanizmusát indítja be. A sejtek daganatos elfajulása az MHC-I hiányát okozza, ami főleg az NK-sejtek révén kiküszöbölésüket jelenti.

II. A specifikus vagy adaptív vagy szerzett immunválasz

A specifikus immunválasz adott típusú antigénre irányul, antigénenként különféle módon. Az adaptív immunitás az újszülöttekben gyakorlatilag még nincsen jelen. Az adaptív immunrendszer kis mértékben folyamatosan termel igen sokféle (kb. 1 milliárd!) antigén specificitású limfocitát. Ha egy adott antigén a szervezetbe kerül, az a néhány sejt, ami felismeri, intenzív osztódásba kezd, végrehajtó, ún. effektor sejteket hozva létre. Tehát az immunválasz idomul (adaptálódik) az aktuális fertőzésekhez. Az immunválasz során hosszú életű memóriasejtek jönnek létre, melyek védettséget biztosítanak a fertőzésen átesett szervezet számára. Az adott antigénnel való legközelebbi találkozáskor az immunrendszer már készen áll az antigén elleni specifikus immunválasszal, gyorsabban, intenzívebben és hatékonyabban reagál rá.

Mivel a sejtosztódások időigényesek, az elsődleges immunválasz lebonyolításához az antigénnel való találkozást követően akár egy-két hét is szükséges lehet. A későbbi újabb találkozások esetében azonban a másodlagos válaszreakció a memóriasejtek jelenléte következtében lerövidülhet néhány napra (3-5 nap).

A specifikus immunválasz kialakításáért a specifikus antigénreceptorral rendelkező limfociták felelősek.

A B-limfociták a humorális,

a T-limfociták a sejtes (celluláris)

immunfolyamatokat bonyolítják le.

A limfociták érése

Az érési folyamatok során tanulják meg a nyiroksejtek megkülönböztetni a sajátot az idegentől. A steril közegű elsődleges nyirokszervek – vörös csontvelő, tímusz - a limfociták érésének színterei, itt jön létre a csak limfocitákra jellemző antigénfelismerő receptorok (109 nagyságrendű) nagyfokú sokfélesége.

B-limfociták klónszelekciója

A B-limfociták antitesteket termelnek. A vörös csontvelőben érnek be, mely érés során a sejtek sejthártyáján antigénreceptorok jelennek meg, melyek megegyeznek azzal az ellenanyaggal (antitest), melyet az illető sejtpopuláció elő tud állítani.

Tehát a B-limfociták az antigént a felszínükön található receptorként működő antitestekkel ismerik fel.

A B-limfocita érése során az antitestek változékony szakaszának kb. egymilliárd variációjából kiválaszt egyet, ezt kiteszi a sejthártyájára. Majd még az érés során érintkeznek a fejlődés során felismert szervezet saját anyagaival, és amelyik B-limfocita kapcsolódni képes valamelyikkel, az apoptózissal elpusztul (klónszelekció).

Az érett sejtekből kb. 10000 db. keletkezik, melyek ugyanazt az ellenanyagot képesek előállítani. Szervezetünkben kb. 109 sejtcsalád ún. klón létezik. Ez elegendő az összes idegen felismerésére. Így csak olyan B-sejt kerül ki a keringésbe, amely a saját anyagokkal nem lép reakcióba, csak idegennel.

T-limfociták klónszelekciója

A T-limfociták előalakjai a vörös csontvelőben fejlődnek, majd a sejtek a vérárammal a tímuszba – csecsemőmirigybe - kerülnek, ahol befejezik érésüket.

A tímusz mérete és aktivitása az életkorral folyamatosan csökken és a pubertás idejére gyakorlatilag kimutathatatlanná válik. Ennek ellenére a T-sejtek érése – bár kisebb mértékben – de a felnőttkorban is zajlik.

A T-sejtek érésük során „megismerkednek” a szervezet saját anyagaival mielőtt a keringésbe kerülnek. A csecsemőmirigyben eltöltött időszakot csak azok a T-sejtek "élik túl", amelyek képesek az MHC-molekulák felismerésére, miáltal képesek a saját-idegen megkülönböztetésére (klónszelekció).

A T-sejtek érése során jönnek létre a sejtek felszínén az idegen antigének felismerésére alkalmas T-sejt receptorok, a TCR molekulák.

A T-sejt receptora (TCR), igen sokféle szerkezetű lehet. Genetikai mechanizmusok biztosítják, hogy minél többféle variációban jöjjenek létre, mivel egy adott sejtnek csak egyféle TCR-je van. A sokféle T-sejt receptorai közül előbb-utóbb valamelyik illeszkedni tud majd a bemutatott antigénnel. Ezek a bekötődött T-sejtek a kötődés hatására aktiválódnak, azaz osztódnak és így számbelileg felszaporodnak.

A limfociták aktiválódása

A megért – speciális antigénfelismerő receptorokkal rendelkező - T- és B-limfociták az elsődleges nyirokszervekből a keringés útján átkerülnek a másodlagos vagy perifériás nyirokszervekbe – nyirokcsomók, lép -, melyek a kórokozók lehetséges behatolási kapuinak megfelelően helyezkednek el a szervezetben. A limfociták a perifériás nyirokszervekben találkoznak a vér- és nyirokkeringés révén odajutó kórokozókkal, illetőleg azok jellegzetes molekuláival, aminek következtében aktiválódnak.

Az antigént felismerő, aktiválódott B-limfociták élénk osztódásba kezdenek és kétféle sejtpopulációt hoznak létre:

plazmasejtekké alakulnak, melyek nagy mennyiségben állítanak elő ellenanyagot, amit a kibocsájtanak a sejten kívüli térbe, ill.

hosszú életű memóriasejtté differenciálódnak, melyek egy későbbi fertőzés során azonnali másodlagos immunválaszt tesznek lehetővé. Az immunmemória alapját képezik.

A nem aktiválódott sejtek rövidesen elpusztulnak (apoptózis).

Az aktiválódott T-sejtek többféle sejtpopulációt hoznak létre.

A segítő (helper) sejtek (Th) szabályozóanyagokat ún. citokineket termelnek, amelyek osztódásra késztetik a már aktiválódott B-limfocitákat, makrofágokat, és egyéb T-sejteket. A citokinek felelősek többek között a gyulladás és a láz kialakulásáért.

A memória T-sejtek hosszú ideig élnek és tartós védettséget biztosítanak.

A citotoxikus T-sejtek (Tc)

egyfelől a célsejt membránjára egy perforin nevű fehérjét (toxint) juttatnak, amely beépülve a membránba lyukat képez, amin keresztül kifolyik a megtámadott sejt citoplazmája,

másfelől granzimokat termelnek, melyek bejutva a megtámadott sejtbe, apoptózisra késztetik azt.

Az elnyomó, szupresszor T-sejtek (Treg) visszaállítják a fertőzés előtti állapotot úgy, hogy gátolják az immunsejtek osztódását.

Hogyan ismerik fel az adaptív immunválasz sejtjei az immunogéneket?

T-limfociták kettős felismerése

Az adaptív immunválasz beindításában – az antigének felismerésében - nélkülözhetetlenek a makrofágok és a B-limfociták, mint antigénbemutató sejtek. Az antigén bemutatásában alapvető szerepük van a már említett MHC II molekuláknak.

A makrofágok molekuláris mintázataik alapján, ill. az MHC I hiánya miatt felismerik, bekebelezik, majd részben lebontják az antigéneket, majd valamilyen jellemző részletüket kijuttatják a sejthártya felszínére, pontosan az MHC struktúrákkal együtt. Ennek a komplexnek – az antigén-MHC II - a kettős felismerése aktiválja az adaptív immunrendszer T-limfocitáit.

A T-limfociták tehát kizárólag a makrofágok (APC) által feldarabolt és "bemutatott" antigéneket ismerik fel az MHC-molekulákhoz kapcsoltan a T-sejt receptorok (TCR) segítségével.

B-limfociták

A B-limfociták az antigént a saját maguk által termelt, felszínükön megtalálható, az antigén szerkezetével komplementer, receptorként működő antitestekkel ismerik fel.

Az antitestek (ellenanyagok, immunoglobulinok)

A B-nyiroksejtek által termelt antitestek molekulái Y alakúak. A molekulán belül vannak állandó és változékony aminosavsorrendű szakaszok. A variábilis szakaszok, amelyek az Y két ágának végein találhatók, felelősek a specifikus antigénhez való kötődésért.

Szervezetünk kb. 109 különböző antitest előállítására képes. Ezt az óriási mennyiségű információt néhány száz DNS szakasz véletlenszerű újrarendeződése kódolja.

Az antitest:

A testnedvekben – pl. vérben, nyirokban - szabadon keringve hozzákötődhet a neki megfelelő antigénhez kicsapva, ill. megjelölve azt.

Az antigénhez kötődve fagocitózisra készteti a falósejteket, pl. a makrofágokat.

Az antigénhez kötődve mozgósítja a komplementrendszert (az antitest molekulán komplement kötőhely van), amely tönkreteszi az antitesttel megjelölt sejtet.

Az ellenanyagok termeléséért felelős B-limfociták és a sejtes immunitást hordozó T-sejtek eltérően ismerik fel az antigéneket.

A B-sejtek felszíni antigénreceptorai (az antitestek) az eredeti antigén térszerkezetét érzékelik, azaz a baktérium sejtfalán található molekulák minden változás nélkül maguk az antigének.

A T-limfociták a makrofágok által feldarabolt és "bemutatott" peptideket ismerik fel, méghozzá a bemutató sejt MHC-molekuláinak kíséretében. Más szóval, a T-sejtek egy módosított ("saját nyelvükre lefordított") formában képesek csak az antigén felismerésére. Antigénbemutató sejtek lehetnek pl. makrofágok vagy B-limfociták.

A gyulladás

A gyulladás a szervezetnek a különféle okok által kiváltott helyi szövetkárosodásra adott válaszreakciója. Célja a szövetkárosodások okainak és következményeinek felszámolása.

Kiváltó okai lehetnek:

Kórokozók.

Mechanikai, vegyi-, hőhatás.

Sugárzás.

Tünetei:

Duzzanat,

vörösség, melegség,

fájdalom,

fehérvérsejtszám emelkedés,

ellenanyag termelés,

láz.

Formái

A valódi gyulladás kórokozótól,

a steril gyulladás szövetkárosodástól, pl. autoimmun eredetű ízületi gyulladástól, izomsérüléstől, ízületek sérülésétől stb. alakulhat ki.

Gyulladás mechanizmusa

Sejtek, szövetek esnek szét,

gyulladásos tüneteket kiváltó vegyületek szabadulnak fel a hízósejtekből (hisztamin, citokinek, interleukinok, prosztaglandinok) amelyek

fokozzák az erek áteresztőképességét, szövetnedv felszaporodását,

tágítják az ereket, növelik a gyulladt területek vérellátását, hőmérsékletét.

Helper T-sejtekből szabályozó anyagok (citokinek) szabadulnak fel, melyek szabályozzák az értónust, fokozzák a T-sejtek osztódását, valamint a falósejtek migrációját.

Falósejtek vándorolnak a fertőzött gócok felé (kemotaxis).

A széteső szövetekből felszabaduló vegyületek a szabad idegvégződéseket ingerlik, kiváltják a fájdalmat.

Immunanyagok hatására kialakulhat a láz. A lázat az adaptív immunválasz során a T-helper sejtek által termelt szabályozó anyagok (citokinek) alakítják ki. A magasabb testhőmérséklet kedvez az immunfolyamatoknak, ugyanakkor a patogének szaporodása szempontjából kedvezőtlen (lásd még köztiagy jegyzet).

Immunizálás lásd még 3.1. fejezet

Immunizálás a fertőző betegségek megelőzésére, leküzdésére alkalmazott eljárás, melynek során a szervezet védettséget szerez egy adott kórokozóval szemben. Több formája ismert, lehet aktív vagy passzív, természetes, ill. mesterséges. Az immunizálás eredményeképpen a szervezetünk felkészül egy majdani lehetséges fertőzés következményeinek a leküzdésére, aminek köszönhetően megelőzhető a betegség kialakulása.

Az aktív immunizálás hátterében az immunmemória jelensége áll, mely a specifikus immunválasz során létrejött T- és B-memóriasejteknek köszönhető.

A memóriasejtek hosszúéletű limfociták, melyek megtalálhatók egyrészt az elsődleges nyirokszervekben, másrészt a periférián, a szövetekben, másodlagos nyirokszervekben, keringési rendszerben.

Egy korábban már megismert antigén ismételt megjelenésekor intenzív osztódásba kezdenek és létrehozzák a különféle végrehajtó B- és T-sejteket, melyek gyorsan lebonyolítják a másodlagos immunválaszt.

Mesterséges aktív immunizáláskor pl. a kórokozó egy ártalmatlan, de ugyanakkor jellemző darabját juttatjuk be a szervezetbe oltóanyag formájában (ún. legyengített kórokozót), ezt az immunrendszer megjegyzi, kialakítja ellene a megfelelő immunválaszt, pl. ellenanyagot termel vele szemben, és amikor legközelebb a patogén megjelenik a testben, gyorsan lezajlik a kórokozót megsemmisítő immunfolyamat a kialakult immunmemóriának köszönhetően. Ezt a védőoltást gyakran kísérheti enyhe betegségtünet, láz, ami az immunrendszer működésének köszönhető. Ilyen pl. az influenza, hepatitis B elleni oltás. Hosszútávú védettséget biztosít, mint pl.  BCG oltás.

Természetes aktív immunizáláson esünk át, mikor természetes úton megfertőződünk, majd az immunrendszerünk leküzdi a betegséget és kialakul az immunmemória, ilyen pl. a bárányhimlő ellen gyerekkorban megszerzett védettség.

Passzív mesterséges immunizálásról akkor beszélünk, ha más állatból kivont ellenanyagot juttatunk a szervezetbe, ilyen pl. tetanusz baktériumok elleni oltás, vérzéssel járó mélyebb sebek keletkezésekor. Ebben az esetben, mivel a saját immunrendszerünk nem játszik szerepet a védettség kialakításában (azaz passzív), nem alakul ki immunmemória, aminek következtében a hatás csupán néhány hétre korlátozódik, amig a beadott ellenanyagok a vérben le nem bomlanak. Ilyen továbbá az Rh-összeférhetetlenség esetén beadott vakcina.

Passzív természetes immunizálás folyamata során, természetes úton ellenanyag jut be a szervezetbe, pl. az anyatejjel csecsemőkorban, ill. méhlepényen keresztül a magzati korban.

Első, másod- és harmadgenerációs vakcinák lásd még 3.1. fejezet

Első generációs vakcinák: inaktivált kórokozó alapú vakcinák

Hagyományos, régi módszer, mely szerint inaktivált, ún. legyengített kórokozót juttatnak a szervezetbe, melynek felületén megtalálható molekulák beindítják az immunválaszt.

Az inaktivált kórokozók lehetnek genetikai anyagukban károsított patogének, melyek szaporodni nem képesek, de immunválaszt ki tudnak váltani. Ilyen pl. a veszettség elleni védőoltás.

Második generációs vakcinák

Ebben az esetben a kórokozó pl. vírus genetikai anyaga nélküli, immunválaszt kiváltó hatásos burokfehérjéket használnak. Erre példa a Hepatitis B elleni vakcina.

Harmadik generációs vakcinák

Ennek lényege, az immunválaszt kiváltó fehérjét a saját szervezetünk állítja elő, mivel csak a fehérje előállításához szükséges nukleinsav-molekulát juttatják be a szervezetbe.

mRNS alapú vakcinák

A vírus egyik burokfehérjéjének genetikai információját egy lipidburokban található mRNS molekulával juttatják be emberi sejtekbe, melyek legyártják a burokfehérjét. A termelődött fehérje – mint idegen anyag - megjelenve a szervezetben immunválaszt vált ki, aminek részeként pl. a B-limfociták nagy mennyiségben termelnek az idegen fehérje elleni antitesteket (ellenanyagokat), így amikor az igazi vírus megjelenik a szervezetben az immunrendszer már azonnal felismerni a vírus tüskéjét és gyorsan megindítja a fertőzés és a betegség elleni védekezést.

Vektor alapú vakcinák

A vektorok – hordozók - olyan genetikai elemek, melyek képesek idegen DNS-t élő sejtbe juttatni. Vektoroknak kiválóan alkalmasak különféle vírusok, mint pl. az adenovírusok, melyek meghűléses tünetekkel járó, többnyire enyhe lefolyású légzőszervi megbetegedéseket okoznak.

Ebben az esetben a humán sejtekbe a vírus egyik burokfehérje génjét egy genetikailag módosított – ártalmatlanított – adenovírus közvetítésével juttatják be. A bejutatott vírus DNS szakasznak köszönhetően sejtek tehát legyártják a burokfehérjét, amely a fent említett módon immunizálja a szervezetet.

4.8.5.2. Vércsoportok lásd még 4.6.1. fejezet

A vörösvértestek felszínét borító sejtköpenyben megtalálható glikoproteidek – vércsoportantigének - alapján az emberi populációban többféle vörösvértest típus fordul elő. Ennek alapján több mint 40 egymástól független vércsoportrendszert különböztetünk meg, azonban a vérátömlesztés szempontjából, ebből csupán kettőnek van gyakorlati jelentősége, ez az AB0-rendszer és az Rh-rendszer, melyek az emberszabású majmokban is előfordulnak (ezenkívül MN, Langereis, Junior vércsoport stb.). Az emberi vércsoportokat a 20. század elején Landsteiner fedezte fel, amiért később Nobel-díjat kapott. A vörösvértestek sejthártyájának felszínén, a vércsoportok kialakításáért felelős glikoproteidek – vércsoportantigének - többnyire transzportfehérjék.

Az AB0 vércsoportrendszer

A vércsoportantigének elhelyezkedése és minősége alapján négy nagyobb vércsoportot különböztetünk meg. Az egyes típusokon belül még további altípusok ismertek pl. A1, A2, A3, A4, A5.

Egy adott vércsoport vérplazmájában - az AB kivételével - a másik vércsoport vörösvértestei ellen termelődő ellenanyagok, antitestek vannak.

Az A és B antigének akkor jelenhetnek meg a vértestek felszínén, ha egy speciális szénhidrát-molekulához, a H antigénhez kapcsolódnak. A H antigén a 0-s vércsoportú emberek vérében is megtalálható, de ezekben a személyekben nem kapcsolódik hozzá sem A, sem B antigén.

Létezik egy olyan mutáció, amelynek következtében nem működik az az enzim, ami létrehozná ezt a H antigént. Ezt a jelenséget Bombay-jelenségnek nevezik. Ebben az esetben az érintett személyek 0-ás vércsoportúak, mivel nem alakulhat ki sem A sem B vércsoport, tekintve, hogy az A ill. a B antigének csak akkor jelenthetnek meg a vörösvértestek felületén, ha jelen van a H antigén, amihez kötődhetnek.

Vérátömlesztésnél elsődlegesen csoportazonos vért kell használni, ha ez nem áll rendelkezésre, különösen kell vigyázni és betartani az alábbi szabályokat, mivel pl., ha egy A vércsoportú ember B vért kap, a vérplazmák keveredésével egymás vörösvértesteit kicsapják, ami a képződött vérrögök miatt súlyos, esetleg életveszélyes következményekkel járhat.

A beadott vérkészítmények vérplazmamentesek, mivel azt előzőleg eltávolították és a vörösvértesteket fiziológiás sóoldatba vitték, így csak arra kell ügyelni, hogy a beadott sejtek ne csapódjanak ki. A Bombay-jelenségben érintett személyek nem kaphatnak vért még 0 vércsoportú donortól sem, mert a normális, nem Bombay-mutációs 0-s vércsoportban jelen van a H antigén, ami idegen antigén a Bombay-mutációban szenvedők számára, ezért a vérplazmában megjelenő anti-H antitestek kicsapnák a beadott 0-s vörösvértesteket.

Rh-vércsoportrendszer

A vércsoportrendszer nevét onnan kapta, hogy a Macacus Rhesus majomban fedezték fel.

Itt kétféle vércsoport van aszerint, hogy az Rh-faktor (D-antigén) megtalálható-e vagy sem a vörösvértestek felületén. Az első esetben Rh+ a második esetben Rh- csoportról beszélünk.

Rh ellenanyag eredendően nincs a vérplazmában, csak abban az esetben termelődik, ha egy Rh- ember Rh+ vért kap, hiszen az Rh+ vörösvértestek - az Rh-faktor miatt - testidegen anyagként immunreakciót indítanak be.

Régebben súlyos gondokat okozott az Rh összeférhetetlenség problémája. Amikor egy Rh- nő Rh+ gyereket szül, szülés közben a kétféle vér érintkezésekor az anya vérében megindul az ellenanyag képződés. Ez az első terhesség alatt azért nem okoz problémát, mert az anyai és a magzati vér nem keveredik egymással.

Azonban, ha a második gyerek is Rh+, az anya vérében már jelenlevő ellenanyag átjutva a méhlepényen kicsapja a magzat vörösvértesteit, annak életét súlyosan veszélyeztetve.

A szülést követően 72 órán belül az anyának Rh+ ellenanyagot adva megakadályozható az immunreakció kialakulása.

4.8.5.3. Az immunrendszer egészségtana

Allergia

Allergia az a jelenség, amikor a szervezet immunrendszere kórosan reagál általában ártalmatlan anyagokra (allergénekre). Az allergia korunk civilizációs betegsége.

Leggyakoribb allergének

a poratka ürüléke,

különböző pollenek,

élelmiszerek, ill. annak összetevői, pl. földimogyoró, tejtermékek, tojás, glutén,

egyes rovarok csípése,

egyes gyógyszerek.

Az allergiás tünetek attól függően alakulnak ki, hogy az allergén a szervezet melyik részével érintkezett.

Így a pollenek okozta szénanátha szem- és orrtüneteket - többek között orrfolyást, szemviszketést, könnyezést, torokirritációt, orrdugulást - vált ki.

Allergiás kontakt dermatitisz (bőrgyulladás, melyet a bőr és az allergén - pl. nikkel - érintkezése vált ki) esetén bőrvörösség, hámlás, viszketés alakulhat ki azon a ponton, ahol a bőr és az allergén érintkezett.

rovarcsípéssel szembeni allergia esetén csalánkiütés (viszkető hólyagok és bőrvörösödés) jelentkezhet,

élelmiszerek összetevőivel szembeni allergia emésztőrendszeri tünetekkel jár, pl. gluténérzékenység.

A nagyon súlyos allergiás reakciót anafilaxiás sokknak nevezzük; ennek során kiterjedt bőrvörösödés, légzési nehézség, jelentős vérnyomásesés, végső stádiumban pedig eszméletvesztés, ill. halál is bekövetkezhet.

Az allergiás megbetegedések száma folyamatosan emelkedik. Ebben nagy szerepet játszanak egyrészt környezeti, másrészt genetikai tényezők.

A növekedő környezetszennyezésnek köszönhetően az emberi környezetben egyre több allergén anyag halmozódik fel, ami jelentősen növeli az allergiás megbetegedések kockázatát.

Ilyenek pl.

a szennyezett levegőben található nehézfémek, dieselkorom, fokozódó pollenkoncentráció, ózon,

természetes vizekben szintén a különféle nehézfémsók (ólom, kadmium, higany stb.)

az élelmiszerekben található színezékek, tartósítószerek, és egyéb adalékanyagok.

Szervátültetés (transzplantáció) lásd még 6.3.4. fejezet

A transzplantáció során egy szervet, szervrészt vagy szövetet ültetnek át egyik személyből – donorból - egy másik személybe - recipiensbe. A leggyakrabban átültetett szervek a vesék, a máj, a szív, a tüdő és a hasnyálmirigy, szövetek lehetnek csontvelő, bőr.

A szervátültetés komplikált műtéti eljárás, számos szövődménnyel járhat, mint pl. vérzés, vérrögök képződése vagy a környező szövetek károsodása. Azonban a legtöbb nehézséget az átültetett szerv befogadása jelenti a recipiens szervezet részéről. Mint tudjuk a sejtek külső felszínén, ún. transzplantációs antigének találhatók, melyek minden szervezetre nézve specifikusak. Beültetés esetén a befogadó szervezet immunrendszere felismeri az idegen szerv antigénjeit és immunválaszt indít meg, ami a beültetett szervek kilökődését eredményezi. Ennek a veszélynek a mérséklésére a műtétet követően ún. immunszupresszív terápiát alkalmaznak, mely során csökkentik az immunrendszer aktivitását. Ugyanakkor ez az eljárás számos mellékhatással jár, mivel a csökkentett immunválasz miatt a betegek hajlamosabbak lehetnek fertőzésekre és más betegségekre. Kisebb a kilökődés veszélye, ha az átültetett szerv családtagtól, vagy közeli rokontól származik a hasonló genetikai környezetnek köszönhetően. Etikai vonatkozások:

szervadományozásnak önkéntesnek kell lennie, mindenféle nyomásgyakorlás nélkül,

szervátültetésre várók között egyenlő elosztás elve kell, hogy érvényesüljön, figyelembe véve az egészségi állapotot, a szervkompatibilitást és a várakozási időt, szükség alapján történő prioritást.

Ingyenes kell, hogy legyen szervek felajánlása, elkerülendő az illegális szervkereskedelmet.

Egyéb alapfogalmak lásd még 3.1. fejezet

Fertőzésről (infekció) akkor beszélünk, ha a kórokozó behatol a szervezetbe és ott megtelepedve elszaporodik. A megfertőződés történhet

cseppfertőzéssel a levegőben páracseppek közvetítésével (influenza, koronavírus),

testváladékokkal pl. nyállal, vérrel, ondóval, hüvelyváladékkal (HPV, HIV, hepatitis),

fertőzött széklettel (rotavírus, hepatitis A és E).

Járványról (epidémia, pandémia) akkor beszélünk, ha ugyanazon betegség sokszoros, egyidejű fellépését tapasztaljuk, bizonyos terület lakói között.

A betegség a test fiziológiai állapotának kóros megváltozása, homeosztázisának felborulása.

Magyarországon 2019-ben a következő oltási rend volt érvényben:

BCG: 0-4 hetes korban

DTP: 2, 3, 4, 18 hónapos, majd pedig 6 és 11 éves korban.

Hepatitis B: 12 éves korban.

Bárányhimlő: 13 és 16 hónapos korban.

A védőoltás – az esetlegesen kialakuló mellékhatások ellenére - a lehető leghatékonyabb mód, hogy az egyes fertőző betegségeket megelőzzük, illetve a súlyos lefolyást megakadályozzuk. A védőoltásokkal megelőzhető fertőző betegségek ritkábban fordulnak elő, mert hosszú ideje nagy tömegeket oltanak ellenük. Az immunizálást mindaddig folytatni kell, amíg a betegségeket fel nem számoljuk. A védőoltásokkal kivédhető fertőző betegségek kórokozói állandóan jelen vannak a környezetünkben, és csak az oltás következtében kialakult védettség miatt nem tudnak betegséget okozni.

Nyájimmunitás akkor alakul ki egy népességben, ha a védett személyek száma elér egy ún. kritikus tömeg értéket, azaz azt az egyedszámot, ami %-osan megmutatja, hogy a populáció mekkora hányadának kell védettnek lennie a kórokozóval szemben, hogy a fertőzés ne terjedjen. A nyájimmunitás kialakulására két lehetőség adódik,

a népesség megfelelően magas átoltottsága,

ill. a korábbi járványok során megszerzett nagyszámú védettség.

Egy kórokozó fertőzőképességét, a járvány terjedésének mértékét az alap szaporodási rátával (R0) tudjuk jellemezni. Ez a járványtani mutató azt jelzi, hogy egy fertőző beteg átlagosan hány másik személyt fertőz meg a népességben, abban az esetben, ha nincsenek bevezetve járványügyi korlátozó intézkedések vagy védekezési mechanizmusok.

Ha az R0 értéke 1-nél kisebb, az azt jelenti, hogy egy fertőzött átlagosan kevesebb, mint egy másik személyt fertőz meg, tehát a fertőzések száma csökken és a betegség nem terjed a populációban.

Ha az R0 értéke 1-nél nagyobb, akkor a betegség terjedése nő, és egy fertőzött átlagosan több, mint egy másik személyt fertőz meg.

Az R0 értéke a fertőző betegségtől sajátságaitól és annak terjedési mechanizmusaitól függ.

Fertőzőképesség: attól függ, hogy milyen módon terjed a kórokozó. Például egy cseppfertőzéssel terjedő betegség (pl. influenzavírus) általában magasabb R0 értékkel rendelkezik, mint egy olyan betegség, amely csak közvetlen testi érintkezéssel terjed (pl. HIV).

Lappangási idő: a fertőződéstől a tünetek megjelenéséig eltelt időt jelenti. Ha egy betegség rövid inkubációs idejű, akkor az R0 értéke általában magasabb.

Tünetek súlyossága: Ha a betegség tünetei súlyosak és könnyen felismerhetők, akkor az R0 értéke általában alacsonyabb, mert a betegek kevésbé valószínű, hogy közösségben terjesztik a fertőzést.

Társadalmi viszonyok: zsúfoltság mértéke, higiénés állapotok minősége.

A fertőző betegségek kialakulását, terjedését különféle fertőtlenítési (higiénizálási), sterilizálási eljárásokkal is megelőzhetjük.

Fertőtlenítés (higiénizálás): minden olyan eljárás, amely a kórokozók számának csökkentésére irányul.

Sterilizálás: az az eljárás, melynek során a csíramentesítésre kerülő anyagban teljesen elpusztítjuk a mikroorganizmusokat, valamint ezek összes nyugvó formáit.

A fertőtlenítés és a sterilizálás között különbség van.

A sterilizálás célja a teljes csíramentesítés, a sterilezés megöli az összes életképes mikroorganizmust.

A fertőtlenítés csak csökkenti az életképes mikroorganizmusok számát, fertőzőképességét, az eljárás során a mikrobák spórái életben maradnak és a hatás megszűnte után szaporodni képesek.

A fertőtlenítésnek két alapvető módja ismert.

A fizikai eljárások során vagy hővel vagy különféle sugárzásokkal pusztítjuk el a kórokozókat. A fertőtlenítés hatékonyságát jelentősen befolyásolja, hogy nedves vagy száraz hővel történik–e. A mikroorganizmusok a száraz hőnek jobban ellenállnak, mint a nedvesnek.

A kémiai eljárások során a fertőtlenítőszerek (baktericid, sporocid, virucid, fungicid) hatásukat annak köszönhetik, hogy pl.:

roncsolják a sejthártyákat, vagy

a sejtek fehérjéit kicsapják, inaktiválják létfontosságú enzimjeit.

Ilyenek a klór, jód, formalin, hidrogén-peroxid, alkohol.

A sterilizálási módok hasonlóak az egyes fertőtlenítési eljárásokhoz, azaz hővel, gázzal (formaldehid), ionizáló sugárzással történik.

A nyirokrendszer lásd még 4.6.2. fejezet

A nyirokrendszer – egyéb feladatai mellett – fontos szerepet tölt be az immunitásban. Részei:

Nyirokerek

Nyirokszervek

nyirokcsomók

mandulák, féregnyúlvány (nyiroktüszők)

lép

csecsemőmirigy, vörös csontvelő

A nyirokérrendszer vékony falú, vakon kezdődő nyirok kapillárisokkal kezdődik a szövetekben, majd egyre vastagabb nyirokerekké egyesülve vezetik a nyirkot a vérpályába. A legfőbb nyirokér a – a mellvezeték - jobb pitvar előtt torkollik a vénás rendszerbe. Ugyanakkor nincsenek nyirokerek az idegszövetben.

A nyirokcsomók

A vénákhoz hasonló falszerkezetű nyirokerek összefutási pontjaiban babalakú, borsónyi nyirokcsomók találhatók. Nagyjából egyenletesen helyezkednek el, azonban nagyobb mennyiségben fordulnak elő az ágyéki tájékon, a gerincoszlop mellett, a hónaljban, a nyakon, az állkapocs alatt, a fül tövében.

A nyirokcsomók feladata többrétű:

Összekapcsolják a nyirokereket.

Megszűrik, a különféle sejttörmelékektől megtisztítják a nyirkot.

Nyiroksejteket tárolnak.

A nyirokcsomó összegyűjti a kisebb nyirokereket, majd a befolyt nyirok nagyobb nyirokéren távozik. Kívülről egy kötőszövetes rostos tok határolja. Belül nyirokszövet építi fel, amely külső kéregállományra és belső velőállományra különül. Az egész belső állomány szivacsszerű, tele fagocitáló sejtekkel, melyek az áthaladó nyirkot tisztítják.

A kéregállományban apró gömbszerű képződmények, ún. nyiroktüszők találhatók. A nyiroktüszők érett nyiroksejtek halmazai. A nyiroktüszőben az érett nyiroksejtek találkoznak a kórokozókkal, aminek hatására aktiválódnak. Az aktiválódott sejtek sokszoros osztódásba kezdenek, olyan sejteket létrehozva, amelyek már felismerik az antigént, ill. memória sejteket termelnek, amelyek évekig képesek tárolni az antigén jellemzőit. A nyiroktüszők nemcsak a nyirokcsomókban fordulnak elő, hanem számos helyen elszórva vagy csoportosan a szervezetben pl. a lépben, a mandulákban, a bélcső falában (főleg a vékonybél, féregnyúlvány területén).

A mandulák

A mandulák a tápcsatorna elején – orrgarat, nyelv - a nyálkahártyában megtalálható nyiroktüszők csoportosulásai. A nyiroktüszők tömege olyan nagy, hogy a nyálkahártyát kidomborítják, mivel több rétegben, ugyanakkor szabálytalan halmazban fordulnak elő.

A csecsemőmirigy

A csecsemőmirigy vagy thymus közvetlen a szegycsont mögött, a szív felső részén elhelyezkedő lapos szerv. Újszülötteknél kb. , majd serdülőkorban éri el a legnagyobb fejlettségét, végül felnőtt korban szinte elcsökevényesedik.

Még az embrionális fejlődés során a thymusba vándorolt T-sejtek itt fejezik be érésüket, melynek során megtanulják megkülönböztetni a saját anyagokat az idegentől.

Ezek után innen jutnak a másodlagos nyirokszervekbe, ahol találkoznak az antigénekkel és felismerve azokat aktiválódnak.

A lép

A szervezet legnagyobb nyirokszerve, azonban szemben a nyirokcsomókkal a vérpályához tartozik, a nyirokerek elkerülik.

Feladata többrétű.

Vérraktározás.

Kiszűri és eltávolítja az elöregedett vörösvértesteket.

Nyiroktüszőinek köszönhetően nyiroksejteket raktároz és termel.

A hasüreg baloldalán található, az alsó bordák magasságában. Dinnyeszelethez hasonló alakú szerv. Kívülről kötőszövetes tok határolja, amelyben több-kevesebb simaizomszövet is megtalálható.