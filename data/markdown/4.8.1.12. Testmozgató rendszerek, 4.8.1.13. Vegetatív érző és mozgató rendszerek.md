4.8.1.12. Testmozgató rendszerek

A fejezet a követelményrendszer 4.8.1.12. pontja alapján készült.                    Készítette Vizkievicz András

Szomatikus mozgásszabályozás

Motiváció (Részletesen lásd 4.8.2 fejezet)

Az emberi magatartást – többek között a mozgást - alapvetően motivációs állapotok irányítják és aktiválják. A motiváció belső késztetés, belső hajtóerő, olyan tudatos, félig tudatos vagy öntudatlan belső szükséglet vagy kívánság, amely az akaratunkat befolyásolja, cselekedeteinket meghatározza. A motivációt értelmezhetjük úgy, mint az „erőt”, melynek hatására az egyén „mozgásba lendül”, vagyis valamilyen cselekvés elvégzésére késztet.

A motiváció a latin eredetű movere - mozogni, mozgatni, kimozdítani - igéből származik.

A vázizmok működtetésének több szintjét különböztetjük meg.

Reflexek, melyek alacsonyabb szinten szerveződnek, nem akaratlagosan, automatikus módon mennek végbe, elsősorban gerincvelői és agytörzsi központok irányítják.

Sztereotip mozgások, félautomatikus jellegűek, ilyen pl. a járás, futás, ill. az úszás, kivitelezésében kéreg alatti törzsmagvak, ill. agytörzsi magvak működnek közre.

Komplex mozgások, melyek bonyolult, nagy odafigyelést igénylő mozdulatok, végrehajtója a nagyagykéregből kinduló piramis pályarendszer.

Koordináció, összehangolás, pontosítás, melynek felelőse a kisagy.

Piramispálya-rendszer

Szomatomotoros rendszer, azaz a vázizmok működését irányítja.

Az odafigyelést igénylő, precíz, komplex, nem begyakorolt mozgásokat indítja meg,

segítségével tanuljuk meg az egyes mozdulatokat.

A mozgások pontosabbá tételében, a koordinációban a kisagy működik közre.

Zömmel a homloklebeny hátsó részén található elsődleges motoros kéregből indul.

Nagyrészt a nyúltvelőben kereszteződik (piramis), a rostok a gerincvelő oldalsó kötegében futnak tovább, így az ellenoldali testfelet mozgatja,

90%-ban közvetlenül a gerincvelő elülső szarvának motoros sejtjeire kapcsol, előtte nem kapcsolódik át (1 neuronos pálya).

A pályarendszer egy kisebbik része az agytörzsi agyidegek mozgatómagvaihoz (szemmozgató izmok, arcizmok, a nyelv és a garatizmainak beidegzése) fut.

Minden izomrostnak jól feltérképezhető neuroncsoport felel meg, azaz jellemző a pontszerű vetülés (szomatotópia).

Az elsődleges mozgatókéregben annál nagyobb egy-egy testrész képviselete, minél több izomrostot működtet, ami által az adott kérgi terület az adott testrész minél finomabb mozgásainak kivitelezését teszi lehetővé.

A mimikai izmok, a nyelv, az ajkak és a kézfej rendkívül aprólékosan szabályozott mozgásaiért nagyobb számú agykérgi idegsejt felel, mint a többi testrészért együttesen.

A piramispálya-rendszer mind törzsfejlődés, mind egyedfejlődés szempontjából viszonylag későn kialakuló rendszer (a folyamat a serdülőkorban fejeződik be).

Törzsmagvak rendszere (mindaz, ami nem piramispálya, extrapiramidális rendszer)

A piramispályán kívüli minden más leszálló szomatikus pályarendszer ide tartozik, amely az agykéregből, kéreg alatti törzsmagvakból, agytörzsi struktúrákból közvetít parancsokat a gerincvelői mozgatóneuronokhoz.

A pályarendszer kiindulási területei:

kis részben a nagyagykéreg elsődleges mozgatókérge,

nagyagyi törzsmagvak,

köztiagy,

agytörzs.

A kéreg alatti magvak, az agytörzs és a talamusz működésüket az agykéreggel való kétirányú kapcsolat révén valósítják meg.

Az agykéregből 	a kéreg alatti magvakba	 talamusz 	 vissza az agykéregbe.

A kéregből kiinduló mozgató utasítások és a beérkező érzőinformációk (pl. izmokból, belső fülből) alapján a talamusz a mozgatókéreg működését képes szabályozni.

A pályarendszer

sokszorosan átkapcsolódik,

különböző szinteken átkereszteződik (ellenoldali testfelet irányítja),

majd a gerincvelő mellső szarvának mozgatóneuronjain végződik.

Ősi, nagy izomcsoportokat mozgató, kevéssé differenciált mozgatórendszer,

melynek feladata az félautomatizált mozgások (járás, futás, úszás), testtartás, izomtónus szabályozása (indirekt mozgatórendszer).

Segítségével történik a már megtanult, automatikussá vált mozgások kivitelezése.

Megadja a mozgások érzelmi, hangulati komponenseit (gesztusok, mimika), egyéni jellegzetességeit.

Feladata az automatikus elhárító, védekező, támadó mozgások szervezése.

Törzsfejlődéstanilag ősibb, az egyedfejlődés szintjén korábban megjelenő pályarendszer.

Elsődleges mozgatóközpontok

Az elsődleges mozgatókéreg a homloklebeny hátulsó részén található. Innen indul ki a piramispálya egy része.

A mozgatózónán belül elkülöníthetők az egyes testrészeknek és izomcsoportoknak megfelelő központok. Pontszerű vetülés.

Az egyes izomcsoportoknak megfelelő központok kiterjedése a hozzájuk tartozó izmok mozgásának kifinomultságával áll arányban. Pl. a nyelv, vagy az ujjak kérgi központjai nagy kiterjedésűek, a törzs központjai viszonylag kicsinyek.

Az agykéreg másodlagos mozgatóközpontjai

Olyan területei ezek az agykéregnek, amelyek nem állnak közvetlen összeköttetésben a perifériával.

Az elsődleges központok körül találhatók.

A másodlagos mozgatóközpontok készítik elő, tervezik meg és szervezik rendezetté a mozgásokat. Pl.:

A beszédmozgató-központ a beszéd összehangolt mozgásaiért felelős terület, amelyet Broca-mezőnek is nevezünk, a bal agyféltekében van.

Supplementer motoros kéreg és a praemotoros kéreg: összetett mozgások előkészítése, tervezése.

Mozgáskoordináció, a kisagy működése

Izommozgások összerendezésében,

a pontos, bonyolult, célvezérelt mozgások kivitelezésében,

az izomtónus szabályozásában,

testtartásban játszik szerepet.

Az idegrendszer szinte valamennyi részéből kap információt.

Egyensúlyérző-központból (belső fül labirintusából), szemből.

a test bőr- és izomreceptoraiból.

Nagyagykéregből, amely leszálló pályarendszerekkel kapcsolja össze a kisagyat.

A kisagynak nincs közvetlen kapcsolata az alsó gerincvelői motorosneuronokkal, közvetlen nem vesz részt a mozgások kivitelezésében, hanem a belőle kiinduló pályái révén hatását közvetve, az agykérgi és az agytörzsi neuronok, ill. talamikus magvak befolyásolásán keresztül fejti ki. Másképpen, a kisagy szabályozza a talamuszon keresztül az agykéreg, ill. az agytörzsi mozgatóközpontok működését.

Az alkohol hatása a központi idegrendszer működésére

Az alkohol két ingerületátvivő anyag receptorához is kötődik, megváltoztatva azok működését. A gátló GABA receptorokat serkenti, a serkentő glutamát receptorát gátolja.

A GABA és a glutamát fontos szerepet játszik a kisagyban és a középagyban, ezért elsősorban a felsorolt területek működésében okoz zavarokat az alkohol, aminek köszönhetően tapasztalható a részegek tántorgása, egyensúlyvesztése, tagolatlan beszéde.

4.8.1.13. Vegetatív érző- és mozgatórendszerek

Az idegrendszer azon működő része, amely az akaratunktól független szabályozza (autonóm módon), összehangolja a belső szervek működését. Szerepe az állandóan változó körülmények között a szervezet homeosztázisának fenntartása. A belső szervek reflexműködésén alapuló irányító rendszer (vegetatív reflexek).

Feladatai:

Vérkeringési rendszer: szív, erek, vérnyomás szabályozása.

Légzőműködések irányítása.

Táplálkozással, emésztéssel kapcsolatos működések összehangolása.

Kiválasztás, húgyhólyag működésének irányítása.

Só- és vízháztartás szabályozása (ADH).

Hőszabályozás lebonyolítása.

Szexuális reflexek működtetése.

Szem belső izmainak mozgatása (pupillareflex, akkomodáció).

Hormonális rendszer egy része – mellékvesevelő, közvetlenül agyalapi mirigy és azon keresztül egyéb mirigyek, - működésének szabályozása.

A vegetatív idegrendszer mind anatómiai, mind funkcionális értelemben két részre tagolható, szimpatikus és paraszimpatikus részekre. A szimpatikus és a paraszimpatikus rész ellentétes hatásokat vált ki a legtöbb szerven, ezért a két részt élettanilag antagonistáknak tekintik. Ugyanakkor mindkét rész egymással összehangoltan működik és az aktivitásuk közötti egyensúly az, ami fenntartja a stabil belső környezetet.

Vegetatív központok

Emeletszerűen szerveződnek, azaz a gerincvelői és a nyúltagyi elsődleges központokat a hídi és a középagyi másodrendű központok szabályozzák. Ezen felül az egész vegetatív rendszer működését hipotalamikus, ill. nagyagyi – limbikus rendszer - központok hangolják össze.

A gerincvelő oldalsó szarvában elhelyezkedő központi vegetatív neuronok irányítják a

székletürítést, vizeletürítést,

a bélmozgásokat,

az erekció, ejakuláció reflexek működését,

lokális hideghatásra a bőr ereinek reflexes összehúzódását.

Az agytörzsi hálózatos állományban

a keringés, légzés (vitális központok a nyúltvelőben),

köhögés, tüsszentés, nyelés, hányás, nyálelválasztás (nyálkahártyareflexek központjai a nyúltvelőben),

a szem alkalmazkodásának (pupillareflex, akkomodáció) reflexközpontjai találhatók a középagyban.

Hipotalamusz

Táplálkozás, folyadékfelvétel (ozmoreguláció), hőszabályozás, hormonális rendszer irányító központjai helyezkednek el.

A nagyagy integráló szerv, központjai főleg a limbikus rendszer területén találhatók.

Környéki része

Idegek

Vegetatív rostot is tartalmazó gerincvelői idegek, a nyaki szakasz kivételével.

Vegetatív rostot is tartalmazó agyidegek.

Mozgatóneuronokat tartalmazó dúcok

Lehetnek közvetlenül a gerinc mellett, mint pl. a szimpatikus határlánc dúcai,

vagy a szervek előtt, ill. azok falában, mint pl. a paraszimpatikus rendszer dúcai.

Receptorok

Belső szervek (belek, erek, tüdő) falában,

vagy maga a központ a receptor

az agytörzsben a CO2-ra érzékeny légzőközpont, vagy a presszor központ,

a hipotalamuszban a vér ozmotikus koncentrációjára érzékeny szomjúságközpont, ill. a vércukorszintre érzékeny éhség- és jóllakottsági központ.

Fajtái:

nyomásreceptorok: szív körüli nagyerek falában,

feszítési receptorok: tüdő, bélfal, húgyhólyag falában,

kemoreceptorok: szív körüli nagyerek falában, központi idegrendszerben,

termoreceptorok: bőrben, májban, gyomorban.

Végrehajtók, célszervek a bőr, a belső szervek simaizmai, ill. mirigyei és a szívizom.

Gerincvelő vegetatív reflexei

Gerincvelő által végrehajtott reflexek, melyek felső szabályozója a hipotalamusz. Ilyen például

a hólyag-, a végbélürítő reflex,

az erekció, ejakuláció szabályozása,

bélmozgások,

bőr ereinek reflexes működtetése.

Bevezető szár

Ugyanolyan, mint a szomatikus reflexek esetén, a csigolyaközti dúcokban található érzőidegsejtek nyúlványai vezetik be az ingerületet a hátsó gyökéren keresztül.

Központ

A gerincvelő oldalsó szarvában.

Kilépő vegetatív rostok

A mellsőgyökéren keresztül hagyják el a gerincvelőt, majd

gerincvelőidegekben futnak a szervekhez.

A mozgatóneuronok nem a központi idegrendszerben, hanem a testben található vegetatív dúcokban vannak.

Szimpatikus idegrendszer

Általában a szervezet

általános aktivitását fokozza, az erőtartalékait mozgósítja, testünket készenléti állapotba hozza.

Felkészíti a szervezetet a nagyobb terhelések elviselésére.

A stresszelmélet szerint a stresszhatások (erőfeszítések, megpróbáltatások, fenyegető környezet, bekövetkezett ártalom, vagy nagy fizikai erőkifejtés) olyan fiziológiás változásokat okoznak a szervezetben, amelyek mindig azonos jellegűek, függetlenül attól, hogy mi volt a kiváltó ok. A különböző megterhelő ingerekre a szervezet azonos módon reagál, ún. szimpatikus túlsúly alakul ki, mely tónusos jellegű, az egész szervezetre kiterjed. E megváltozott fiziológiás állapotot Cannon- féle vészreakciónak nevezzük.

Cannon-féle vészreakció során:

a mellékvesevelőből az adrenalin, a noradrenalin felszabadulás fokozódik,

a légzés gyorsul, a légutak tágulnak,

a vázizmok erei tágulnak,

a vérnyomás, szívfrekvencia nő.

a vércukorszint emelkedik (máj glikogén lebontása nő),

a lebontó folyamatok túlsúlyba kerülnek,

a fűtőközpont aktivitása nő, bőr erei szűkülnek,

a pupilla tágul.

A bélműködés – elválasztás, perisztaltika - csökken, a bélcső erei szűkülnek.

A szimpatikus hatást közvetítő idegrostok a gerincvelő háti-ágyéki szakaszán lépnek ki a központi idegrendszerből.

Szimpatikus vegetatív mozgatódúcok a gerinc két oldalán találhatók (paravertebrális dúclánc).

Paraszimpatikus idegrendszer

A szervezet pihenését, regenerációját, energiakészletének feltöltését segíti (visszaállítás). Hatása kevésbé tónusos, mint a szimpatikus idegrendszeré, inkább helyi jellegű.

Hatásában közreműködő idegrostok

részben agyidegek, pl. X. bolygóideg,

részben keresztcsonti gerincvelői idegek útján lépnek ki.

A paraszimpatikus vegetatív dúcok többnyire a beidegzett szerv falában találhatók.

Paraszimpatikus funkciók:

ürítés: hányás, székelés, vizelés,

bélműködés serkentése: emésztőnedvek elválasztásának serkentése, bélmozgások fokozása,

felépítő folyamatok túlsúlyának elősegítése,

közelnézéshez akkomodáció,

hűtőközpont működésének fokozódása.

Erekció.

Belső szerveink kettős beidegzésűek, vagyis szimpatikus és paraszimpatikus rostokat egyaránt kapnak, kivéve a mellékvesevelőt, amely kizárólag a szimpatikus idegrendszerhez tartozik, mivel tulajdonképpen nem más, mint módosult szimpatikus dúc, benne átalakult, nyúlványaikat vesztett, hormonok – pl. adrenalin - termelésére specializálódott idegsejtek találhatók.

A kétféle hatás mértékét a hipotalamuszban található magvak hangolják össze, kialakítva az adott helyzethez szükséges optimális arányt.

A stressz

A stressz folyamatos feszültség, mely rendszerint negatív ingerekre adott tartós válaszreakció a szervezet részéről. A tartósan fennálló stressz akár komoly egészségkárosodást eredményezhet, mivel gyengíti a szervezet ellenállóképességét, folyamatos megterhelést jelent, stresszbetegségek – főleg szív és érrendszeri, ill. emésztőrendszeri - kialakulását eredményezheti.

A szervezetünk működésének a megváltozásáért részben

idegi – szimpatikus idegrendszer -,

részben hormonális mechanizmusok – adrenalin, kortizol - felelősek.

Kiváltó okok

A felgyorsult életvitellel kapcsolatos mindennapi események (például tömegközlekedés, munkavégzés stb.).

Az egyén életének nagyobb fordulatai: vizsgák, költözés, állásváltoztatás, elbocsátás, betegség, egy személy halála stb.

Belső konfliktusok, pl. párkapcsolati problémák, elfojtott érzelmek, gondolatok, vágyak okozta belső feszültség stb.

Háborúk, katasztrófák.

Típusai

Akut: hirtelen előállt stresszhelyzetben. Az enyhébb akut stressznek lehetnek akár pozitív hatásai is, mivel segítheti a nehézségekkel való megbirkózás képességének, a megküzdési technikák fejlődését.

Krónikus stressz: tartós, hosszabb ideig fennálló megterhelés hatására alakulhat ki.

Tünetek megnyilvánulásának hátterében, részben fiziológiás, részben érzelmi történések állnak. A stressz általános tünetei:

Magas stresszhormon szint: adrenalin, kortizol.

Stresszhelyzetben fokozódik a hipotalamusz (CRF) faktorának elválasztása,

ami az agyalapi mirigy mellékvesekéreg-serkentő hormonjának (ACTH) elválasztását fokozza,

aminek hatására a mellékvesekéregből kortizol,

továbbá idegi hatásokra mellékvesevelőből adrenalin szabadul fel.

Magas vércukorszint.

Emelkedett vérnyomás, magas koleszterinszint, fokozódik az érelmeszesedés.

Immunrendszer működése gyengül, gyakoriak a betegségek, daganatos betegségek kockázata nő.

Izomfeszülés (nyaki, háti, mellkasi izmokban).

Hányás, hasmenés.

Fokozott verejtékezés, hideg kéz-láb, remegés, rángatózás, dadogás.

Menstruációs zavarok, szexuális vágy megszűnése.

Szorongás.

Pánikrohamok.

Depresszió, ingerlékenység, alvászavar.

Soványság, vagy éppen elhízás elhízás.

Tanulási, koncentrálási és térbeli tájékozódási zavarok.

A stresszortól függetlenül testünk automatikusan felkészül a veszedelemre. A stressz okozta tünetek hasonlóak a Cannon-féle vészreakcióhoz.

A fenti okok miatt fontos a stresszoldás lehetőségeinek ismerete, ilyen pl. aktív testmozgás, sportolás, relaxáció, minőségi alvás, pozitív társaskapcsolatok működtetése, pszichoterápiás kezelések igénybevétele.

Pszichoszomatikus betegségek

A pszichoszomatikus betegségek kialakulása annak köszönhető, hogy egyes zsigeri működések szoros kapcsolatot mutatnak érzelmi-pszichikus működésekkel. Pszichoszomatikus betegségeknek azokat a betegségeket nevezzük, amelyek kialakulásában nagy szerepet játszik a negatív pszichés állapot. Másszóval a pszichés tényezők hozzájárulhatnak különféle testi megbetegedések kialakulásához.

Bizonyos multifaktoriális testi betegségek kialakulásában az érzelmi tényezőknek kiemelt szerepe van (szívinfarktus, vastagbélgyulladás, fekélyek, szív és érrendszeri panaszok, rák, szexuális zavarok, alvászavarok stb.).