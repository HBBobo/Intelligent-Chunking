5) március 5. Hűbériség és feudalizmus (Sashalmi E.)

hospes: telepes, aki 12. századtól a túlnépesedés hatására Nyugat-Európából Kelet-Közép-Európába vándorolt át a földbőség és a kedvező feltételek (pl. adómentesség bizonyos időre) miatt.

sessio: jobbágytelek megnevezése

aratrum: a rómaiak által a Mediterráneumban használt könnyűeke (túróeke)

carruca: egyes germán népek által használt, vas alkatrészekkel felszerelt nehéz (ún.) fordítóeke

bannum: a tiltás, parancsolás és büntetés joga Nagy Károly (768-814) és utódai idején

mallus: a frankoknál a grófságokban a szabadok gyűlése

immunitas: a frankoknál a grófi bíráskodás alóli mentesség kisebb jelentőségű ügyekben, melyet a 9. század előtt csak egyházi birtokok kaptak, majd világiak is

homagium: a vazallus által tett hűbéri eskü, melynek alapeleme egyrészt a vazallus fél térdre ereszkedése, miközben két összekulcsolt kezét a hűbérúr nyitott kezébe helyezi, másrészt egy rövid deklaráció a vazallus részéről: „Uram, az ön embere (homo) akarok lenni.”

beneficium: hűbérbirtok; Nyugat-Európában a vazallusok számára meghatározott szolgálatok fejében adományozott földbirtok, amelynek birtokjogába a hűbéri viszony létrejötte után iktatta be (invesztitúra) a vazallust hűbérura, valamely tárgy (egyszerű lovagi hűbér esetében általában egy rög föld vagy szalmacsomó, jelentősebb hűbér, pl. grófság esetében zászló, hercegség esetében kard) átadásával. A 9. század vége előtt a beneficium nem volt örökölhető, utána örökölhetővé vált a homagium és a hűségeskü letétele után.

feudum: örökölhető hűbérbirtok; a 10. században még a beneficium elnevezés volt általánosan elterjedt, majd a 11. században kiszorította ezt a feudum/feodum. A 10. századtól a beneficium és a feudum szinonimák.

auxiliium et consilium: „segítségnyújtás és tanácsadás” kötelezettsége a hűbéres részéről a hűbérúr felé; a segítségnyújtás katonai és anyagi részből ált: az előbbi évi 40 nap kötelező katonai szolgálatot jelentett a királyság határain belül, míg az utóbbi 4 esetre terjedt: ajándékot/bizonyos összeget kellett fizteni, ha a hűbérúr legidősebb lánya férjhez ment, ha legidősebb fiát lovaggá ütötték, ha a hűbérúr keresztes hadjárata ment, ha pedig a hűbérúr fogságba esett, a vazallusainak közösen ki kellett őt váltaniuk.

scutagium: „pajzspénz”, az az összeg, amellyel megváltható lett az évi 40 napos katonai szolgálat

senior: a hűbérúr megnevezése

suzerain: olyan hűbérúr, aki sem saját vazallusának, sem külföldi uralkodónak nem tesz hűbéri esküt, azaz homagiumot

pax Dei/treuga Dei: a treuga Dei a 11. században bizonyos napokon (szerda estétől-hétfő reggelig), valamint pluszban az egyházi ünnepeken tiltotta a hűbéresek egymás közti harcait; előzménye a pax Dei volt, amely tiltotta, hogy a hűbéresek fegyvertelenek, illetve egyháziak és nők ellen erőszakos cselkményeket kövessenek el, és a menedékjog tiszteletben tartását írta elő.

praecarium: a késő-antik korra jellemző olyan jogi formula, amikor egy szabad ember egy földesúrnak felajánlja szolgáltatásokkal nem terhelt földjét, majd azt, illetve általában egy nagyobb darabot visszakap, de már szolgáltatásokkal terhelten; a jobbágyság kialakulása szempontjából volt fontos, a szabadok lesüllyedésével.

mancipium: rabszolga latin megnevezése

céh: A 11. század végétől Nyugat-Európa fejlettebb részein, majd később másutt is, az azonos foglalkozást űző iparosok önigazgató közösségeket hoztak létre, egy-egy szentet választva ki a létrejövő közösség patrónusaként, és a szent ünnepnapját közös étkezéssel ülték meg a céh tagjai. A céhek tehát vallási indíttatású szerveződésekként jöttek létre, de vallási vonatkozásai mellett a céh fontos szociális funkciókkal (özvegyekről, árvákról való gondoskodás) és gazdasági szabályozó szereppel is bírt (termelés egyes elemeinek, valamint az árnak a szabályozása, kontárok kizárása).