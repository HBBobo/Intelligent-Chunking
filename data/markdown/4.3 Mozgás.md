4.3. A mozgás

Az állatok és az ember testfelépítésének főbb jellemzői

Készítette: Vizkievicz András

A fejezet a követelményrendszer 4.3. pontja alapján készült.

4.3.1. Anatómiai alapok, vázrendszer

Az emberi test anatómiai síkjai, tengelyei, irányai

Az emberi test fő részei

a fej,

a nyak,

a törzs, és

a végtagok.

A leírásban való tájékozódásra síkokat, tengelyeket és irányokat különböztetünk meg.

Anatómiai síkok

A nyílirányú középsík (median sagittalis) a test hossztengelyével párhuzamos középső sík, mely a testet két hasonló, jobb és bal oldali félre osztja.

A homloksík (frontális (koronális)) a nyílirányú síkra merőleges, szintén hosszirányú sík.

A vízszintes sík (horizontális (transzverzális)) a két előbbi síkra merőleges sík.

Tengelyek

A hosszúsági tengely függőleges irányú, a vízszintes síkra merőleges,

a mélységi tengely nyílirányú, a homloksíkra merőleges,

a szélességi tengely haránt irányú, a nyílirányú síkra merőleges.

Az anatómiai síkok a tengelyek mentén eltolhatók.

Az emberi test főbb irányai

A test középvonalához közelebb eső medialis,

a test középvonalától távolabb eső lateralis,

elülső, hátulsó,

felső/feji, alsó/farki,

jobb, bal.

A végtagok hosszanti főtengelye mentén

a törzshöz közelebb eső rész (proximalis),

a törzstől távolabb eső rész (distalis),

a testfelszínhez

közelebb fekvő, felszínes (superficialis),

mélyen fekvő (profundus).

A leíró anatómia az emberi szervezetet hat szervrendszerre osztja:

Csontvázrendszer

Izomrendszer

Keringési rendszer

Zsigeri rendszer

A zsigeri rendszerhez cső alakú, nyálkahártyával borított szervek és nagyobb mirigyek tartoznak, melyek az alábbi működési egységekbe csoportosíthatók:

emésztőkészülék

légzőkészülék

húgyivarkészülék

belső elválasztású szervek

Idegrendszer

Érzékszervek

Szimmetriaviszonyok az állatvilágban

Az állati testben a szimmetriaviszonyok meghatározásánál a szimmetriasíkok elhelyezkedését vizsgáljuk.

Szimmetriasíknak mondunk minden olyan síkot, mely a testet olyan két részre tagolja, amelyek egymásnak tükörképei.

Ezek alapján a következő fő típusokat különböztetjük meg:

Szabálytalan forma: nincs szimmetriasík, ilyenek a szivacsok.

Sugaras szimmetria: a test hossztengelyével párhuzamosan több szimmetriasíkot fektethetünk, azaz a test több sugárirányú síkkal osztható két-két tükörképi félre. Ilyenek a csalánozók.

Kétoldali (bilaterális) szimmetria: a szimmetriasík a test középvonalában található, a nyílirányú középsíkban. A legtöbb állatfaj ide tartozik. A bilateralis szimmetria nem vonatkozik feltétlen a belső szervek felépítésére és elrendeződésére.

A törzsfejlődés során először ősi férgeknél jelenik meg a kétoldali szimmetria, továbbá az egyes testtájak, mint a haladási irányba eső testvég, a feji vég, ill. az ellenkező testvég, a farki vég.

A feji végen található

a szájnyílás (kivéve laposférgek),

az érzékszervek többsége és

a központi idegrendszer ún. agyi szakasza, mivel az állatot az ingerek először innen érik (leggyorsabb ingerfelfogás és -feldolgozás).

Az evolúció alacsonyabb fokán álló állatok az aljzaton csúsznak, s táplálékukat is innen veszik fel, így kialakul a laposabb hasi oldal, vele szembe a domború háti oldal.

Szelvényezettség

Szelvényezettségről akkor beszélünk, amikor az állatok teste azonosan ismétlődő szakaszokból épül fel.

A szelvényezettség lehet:

Egynemű szelvényezettség: a szelvények felépítése azonos, nem olvadnak össze nagyobb testtájakká. Ez jellemző a gyűrűsférgekre.

Különnemű szelvényesség: a szelvények felépítésükben különböznek, testtájakká olvadnak össze (fej, tor, potroh). Ez a típus az ízeltlábúakra jellemző.

Érdekes, hogy a gerinces állatok is szelvényeztettek. A szelvényezettség ebben az esetben már csak belsőleg nyilvánul meg, melynek egyik legtipikusabb megjelenítője a gerinc, ill. az idegrendszer, mivel a gerincvelői idegek szelvényezetten hagyják el a gerincvelőt, s rostjaik szelvényesen hálózzák be a testet.

A szelvényezettség a dermatómák kialakulásában is megnyilvánul. A dermatóma a bőr, egy adott gerincvelői ideggel beidegzett területe. A neurológiában a gerinckárosodás területének a megállapítására szolgál. A dermatómák ismerete a gerincbe adott érzéstelenítés használatakor is kiemelt fontosságú, hiszen az orvos a dermatómatérkép alapján dönti el, melyik ideggyököt kell blokkolni a műtéti terület érzéstelenítéséhez.

A mozgás szervrendszere

Mozgásunk megvalósítása kétféle szervrendszerrel történik:

a csontrendszer passzív módon,

a vázizomrendszer aktívan vesz részt a mozgások kivitelezésében.

A vázrendszer

A gerinces állatoknak és az embernek belső, csontos vázrendszere van, szemben a gerinctelen állatokkal, melyek többségére külső váz jellemző.

A csontrendszer sokrétű biológiai szerepe

Belső szilárd váz,

a test alakját és méretét határozza meg,

részt vesz a látás, a szaglás, valamint a hallás és az egyensúlyozás érzékszervei, továbbá az agy védelmében,

a tüdő működéséhez külső támaszt szolgáltat,

helyet biztosít a vörös csontvelőnek és így részt vesz a vérképzésben,

a szervezet kalciumraktára.

A csontrendszer szerepe a szervezet kalciumanyagcsere-szabályozásában lásd még 4.8.4.

A kalcium-anyagcsere szabályozása – mások mellett, pl. ösztrogének, - nagyrészt három hormon, a parathormon, a D-vitamin (kalcitriol), és a kalcitonin hatásán alapul.

Az egyik legfontosabb szabályozó a parathormon, amely a mellékpajzsmirigy sejtjeiben termelődik. A parathormon fő hatása a vér-, ill. az extracelluláris kalciumszint növelése. Elválasztását a vér alacsony kalciumszintje serkenti. A csontra hatva - a csontfaló sejtek aktiválásán keresztül - fokozza a csontok kalciumleadását, valamint a vesében serkenti a kalcium visszaszívását. Mindezek mellett serkenti az aktív D-vitamin szintézisét a vesében, így közvetve elősegíti a bélből a Ca2+ felszívódását.

A kalcitriol a D-vitamin aktív alakja. A kalcitriol a bélben növeli a kalcium-, valamint a foszfátfelszívódást, továbbá fokozza a csontok Ca2+-felvételét.

A kalcitonin a pajzsmirigyben termelődik. Fő szerepe a vér kalciumszintjének csökkentése a csontbontás gátlása és a kalciumionok csontokba való beépülésének elősegítése révén. Termelődését a vér magas Ca2+-szintje serkenti.

Az ösztrogének gátolják a csontfaló sejtek működését, miáltal biztosítják a csontok megfelelő állapotát, idősebb korban az ösztrogénhiány csontritkulást eredményez.

A csontszövet lásd még 3.4.4. fejezet

Az állati szervezet legkeményebb szövete, a csontos halaktól kezdve minden gerinces állat belső vázának az alapanyaga. A csontszövetet

összetétel szerint

szerves (40%) és

szervetlen (60%) állományra,

felépítés szerint

sejtekre és

sejtközötti állományra oszthatjuk.

A szerves állományt

csontsejtek,

kollagénrostok,

erek, idegek építik fel.

A szervetlen állományt

a sejtközötti állomány szervetlen kalciumsói (40%), mint pl. Ca5(PO4)3 X, ahol X= F-, OH- (apatitok), CaCO3 és

víz alkotják (20%).

A test Ca-tartalmának 90%-a a csontokban van, így a csontrendszer egyfajta kalciumraktárként is szolgál.

A szerves állomány a csontok rugalmasságát, a szervetlen állomány a csontok szilárdságát biztosítja.

Amennyiben a szervetlen állományt sósavas kezeléssel kioldjuk, a csontok elvesztik keménységüket, gumiszerűen hajlíthatók lesznek.

A szerves állományt égetéssel távolíthatjuk el, ekkor a csontok, elvesztve rugalmasságukat, ridegek és törékenyek lesznek.

https://drive.google.com/file/d/19pTWw-YuXx9kjlbyo0MjkTR63qoZIiFx/view?usp=sharing

A csontszövet lemezes szerkezetű, a nyúlványos csontsejtek egymással összekapcsolódva koncentrikus körökbe rendeződnek. A sejtek között az alapállomány szintén körkörösen rendeződött lemezei futnak, amelyet szervetlen sók, kollagénrostok és szerves kötőanyag épít fel. Ily módon a csontszövetben mikroszkopikus hengerek alakulnak ki (ún. oszteonok), melyek közepén idegek és egy vérér fut. A központi vérereket, amelyek a csont hossztengelyével párhuzamosan futnak, sugárirányban haladó erek kötik össze. A csontszövet ilyen módon vérerekkel átszőtt, élénk anyagcseréjű szövet.

A csöves csontok szerkezete

Kívülről minden csontot csonthártya borít, mely

rostos kötőszövetből áll,

innen erednek a csontszövetet ellátó erek és idegek.

A csont védelmét, táplálását biztosítja,

innen indul ki a csontregeneráció,

lehetővé teszi a csontok vastagodását.

A csonthártya belső rétegében csontképző sejtek helyezkednek el, innen indul a csont vastagodása, ill. a sérült csont regenerációja. A csontszövet az egész élet folyamán mindig az aktuális terhelésnek megfelelően épül fel, azaz, ha pl. öregedéskor a test súlypontja eltolódik, azt a csont belső szerkezetének megváltozása követi. A folyamat során ún. csontfaló sejtek lebontják a csontszövetet, a csontképző sejtek pedig az új terhelés irányában építik át.

A csonthártya alatt tömör csontállomány található, amely lényegében lemezes csontszövet, körülhatárolja

a szivacsos csontállományt, melynek üregeit a vörös csontvelő tölti ki, ami jellemzően

a csöves csontok végein,

továbbá a lapos és a köbös csontok belsejében található.

A velőüregben, a csöves csontok középső, üreges szakaszában, sárga csontvelő található, amely inaktív, elzsírosodott vörös csontvelő.  A velőüreget a csontbelhártya határolja, mely lebontószerepével biztosítja a velőüreg növekedését a csontok vastagodása során.

A csontok összetételének életkori változása

Az életkor előrehaladtával a csontok

foszfát-, kollagén- és víztartalma csökken,

karbonáttartalma nő.

Mivel a csontok rugalmasságát biztosító összetevők tartalma idősebb korban csökken, ezért a csontok törékenysége az öregedéssel fokozódik.

A csontok fejlődése

Magzatban a vázelemeket többnyire még porcszövet építi fel, mely fokozatosan alakul át csontszövetté. A csontfejlődés az ivarérettség elérése után ér véget, kb. 16-21 éves korig tart. Gyermekkorban a csöves csontok végein még növekedési zóna, növekedési porcsáv található, ahol a csont hosszirányú növekedése zajlik. A növekedési porckorong a csont vége felé porcot hoz létre, majd a porcbontó sejtek lebontják a porcot és a helyét csontsejtek foglalják el. Először a csontok középső része csontosodik, majd a csontvégek következnek. Az agykoponyacsontok képződése ugyanakkor embrionális kötőszövet (mesenchyma) átcsontosodásával megy végbe.

Mint már volt róla szó, csontképző sejtek nemcsak a csontban, hanem a csonthártya ún. mély rétegében is vannak, melyeknek köszönhető a csontok rárakódásos vastagodása.

Csontok alakja

A csöves csontok

a végtagokban találhatók, hosszú, belül üreges csontok,

végükön kiszélesedők, ízületek képzésében vesznek részt.

Középső részükben, a velőüregben sárga csontvelő, végükön a szivacsos állományban vörös csontvelő található.

Hosszú csöves csontok pl. a felkarcsont, a combcsont, rövid csöves csontok pl. a kézközépcsontok, lábközépcsontok.

A lapos csontok

kétdimenziós csontok,

belsejüket szivacsos állomány és vörös csontvelő tölti ki,

vérképzés folyik bennük.

Ilyen a lapockacsont, az agykoponyacsontok, a medencecsont, a bordák.

A köbös csontok

háromdimenziós csontok,

szivacsos állománnyal és vörös csontvelővel, a vérképzés fő helyei,

ilyenek pl. a csigolyatestek, a kéz- (8 db) és lábtőcsontok (7 db).

A szabálytalan alakú, üreges csontok az arckoponyacsontok.

Csontösszeköttetések

A folytonos összeköttetéseknél a kapcsolódó csontok között anyagfolytonosság van.

A csontos összenövéseknél az eredetileg önálló csontok az életkor előrehaladásával egybeforrnak, ilyen fordul elő pl.

a keresztcsontnál (5 csigolyából),

a medencecsontnál (csípőcsontból, szeméremcsontból, ülőcsontból, 18 éves korra),

idősebb korban az arc- és agykoponyacsontoknál.

A porcos összeköttetéseknél a csontokat a közéjük ékelődő porc köti össze, ilyen kapcsolat van pl.

a csigolyák (porckorongok) és a szeméremcsontok között.

A szalagos, kötőszövetes összeköttetések esetén mikroszkopikus kötőszöveti szalagok kapcsolják össze az érintkező csontokat, ilyenek pl.

a koponya varratai.

A megszakított összeköttetéseket ízületeknek nevezzük. Az ízületekben a kapcsolódó csontok között kisebb távolság van, ami a csontok elmozdulását teszi lehetővé. Az ízületeket szerveknek tekintjük, mivel önmagukban lezárt szerkezeti és működési egységek.

Ízületek felépítése

Az ízületi csontvég

felszíne az ízületi felszín, melyet üvegporc borít.

Az egyik csontvég domború (ízületi fej),

a másik homorú (ízületi árok, vápa) felszínű.

Az ízületi tok termeli az ízületi nedvet, mely súrlódáscsökkentő, a porcfelszínt csúszóssá teszi.

Az ízületi szalagok erős kötőszöveti szalagok. Részben az ízületi tokon kívüli önálló képződmények, részben a tokhoz tartozó képletek. Az ízületek összetartásában - az ízületi tokon és szalagokon kívül – a külső légnyomásnak is jelentős szerepe van.

Ízületek típusai

Az ízületek típusait az elmozdulás mértéke, iránya és a felszínek alakja szerint csoportosítjuk.

A feszes ízületek tényleges mozgásra alkalmatlanok, ill. csak minimális elmozdulást tesznek lehetővé, mert ízületi felszíneik szabálytalanok, szalagkészülékük pedig igen feszes, ilyen pl.

a keresztcsont és a csípőcsont közötti ízület, ill.

a szeméremcsontok közötti kapcsolat (szülés), mely egyes források szerint átmenetet képez a folytonos összeköttetés és az ízületes kapcsolódás között.

A mozgékony ízületek a kapcsolódó csontok nagyobb mértékű elmozdulását teszik lehetővé. A legtöbb ízületünk ide tartozik, további csoportosításuk az ízületi felszín alakja és az elmozdulás iránya alapján történik.

1. Egytengelyű vagy hengerízület

térdnél, könyöknél,

a kéz és láb ujjpercei között.

2. Kéttengelyű ízületek

Nyeregízület

a hüvelykujj kézközép- és kéztőcsontja között,

tojásízület

a csuklónál,

nyakszirtcsont és az atlasz (fejgyám) között, lehetővé teszi a fej bólintó mozgását.

3. Soktengelyű ízület a gömbízület

Ilyen a csípőízület és a vállízület.

Csontvázrendszer

A csontvázrendszerünk nagyobb egységei

a fejváz (koponya),

a törzsváz (gerinc, a mellkas)

és a végtagok váza.

1. Fejváz (koponya)

agykoponya

arckoponya

2. Törzsváz

gerinc

mellkas

bordák

szegycsont

3. Végtagok váza

felső végtag

függesztőöv a vállöv

kulcscsont

lapocka

szabad végtag

felkarcsont

orsócsont, singcsont

kéz csontjai

kéztő-,

kézközépcsontok,

ujjpercek

alsó végtag

függesztőöv a medenceöv

keresztcsont

medencecsont

szabad végtag

combcsont

sípcsont, szárkapocscsont

láb csontjai

lábtő-,

lábközépcsontok,

ujjpercek

Koponyacsontok

A koponya két részből áll,

az agykoponyából és

arckoponyából.

Az agykoponya csontjai az agyat veszik körül, jellemző rájuk, hogy varratos összeköttetésekkel kapcsolódnak össze (idősebb korban összecsontosodnak).

A magzati koponya csontosodása magzati korban nem fejeződik be, születéskor a csontok még nem érnek össze, közöttük kötőszövetes lemezek (kutacs) találhatók, melyeknek köszönhetően egyrészt a magzat könnyebben halad át a szülőcsatornán, másrészt lehetővé teszik csecsemőkorban az agy jelentős térfogatnövekedését.

Az agykoponyán – nyakszirtcsonton - egy nagyobb nyílás, az öreglyuk található, ahol a nyúltvelő folytatása, a gerincvelő kilép a koponyából. Az agykoponya alapján még sok kisebb nyílás is látható, amelyek erek és agyidegek ki- és belépési helyei.

Az agykoponyát 7 csont, 2 páros és 3 páratlan alkotja:

homlokcsont,

ékcsont,

nyakszirtcsont,

falcsontok (páros),

halántékcsontok (páros).

2. Az arckoponya csontjai összenőttek, kivéve az állkapocs csontja, amely ízülettel kapcsolódik az agykoponya halántékcsontjához.

Járomcsontok

Orrcsont

Felső állcsont

Szájpadcsont

Állkapocs

Ekecsont

Rostacsont

A törzsváz csontjai

Két része van: a gerinc és a mellkas.

Gerinc

Oldalnézetben kétszeres S görbületű, ez a koponya rugalmas alátámasztását teszi lehetővé, ami pedig a két lábon járás miatt fontos.

Szelvényezett felépítésű, csigolyákból (32-35) áll.

A koponyával érintkező első két nyakcsigolya, a fejgyám (atlas) és a forgó (axis) különleges alakja teszi lehetővé a fej nagyfokú mozgékonyságát a gerinchez képest.

A mozgékony csigolyák porckorongokkal, kötőszöveti szalagokkal, ízületekkel vannak összekapcsolódva.

A csigolyák elhelyezkedése és alakja alapján a gerincet szakaszokra osztjuk. Szakaszai:

a nyaki 7,

a háti 12,

az ágyéki 5,

a keresztcsonti 5,

a farokcsonti 3-6 csigolyából áll.

A csigolyák mérete lefelé, a növekedő terhelésnek megfelelően egyre nő. A keresztcsonti csigolyák kb. 2-3 éves korra egységes keresztcsonttá nőnek össze, ami segíti a medence stabilitását, ezáltal a felegyenesedést.

A csigolyák felépítése

Az első 24 csigolya valódi csigolya, a keresztcsont és a farki csigolyák nagymértékben módosulnak, ezért ezeket álcsigolyáknak nevezzük.

A valódi csigolyákon megkülönböztetjük

a jelentős szivacsos állományt – benne vörös csontvelőt - tartalmazó csigolyatestet,

a csigolyaívet, ami a csigolyalyukat határolja,

a hátsó tövisnyúlványt, mely a hátizmok tapadási felületét adja,

a harántnyúlványokat, amikhez a bordák ízesülnek,

az ízületi nyúlványokat, amelyek a csigolyák egymáshoz ízesülésének a helyei.

A csigolyalyukak összessége a gerinccsatornát képezi, ahol a gerincvelő foglal helyet.

A csigolyák között párosan kétoldalt lépnek ki a gerincvelőidegek.

A mellkas

A mellkast 12 pár borda és a szegycsont alkotja. A bordákat a szegycsonthoz való kapcsolódásuk alapján 3 csoportba soroljuk.

A 7 pár valódi borda külön porccal ízesül a szegycsonthoz,

a 3 pár álborda közös porccal kapcsolódik egymáshoz és a 7. borda porcán át szegycsonthoz,

a 2 pár repülőborda nem kapcsolódik egyáltalán a szegycsonthoz, végük a hasfal izomzatába ágyazódik.

Hátul a bordák a hátcsigolyák testéhez és harántnyúlványaihoz ízesülnek.

A szegycsont a kulcscsonttal és 10 pár bordával ízesül, elöl ez zárja a mellkast, lapos csont, vörös csontvelőt tartalmaz.

Végtagok csontjai

A végtagokon megkülönböztetünk függesztőövet és szabad végtagot.

1. Felső végtagok:

függesztőöv a vállöv, részei

a kulcscsont a szegycsonthoz és a lapockához ízesül,

a lapocka a hátizomba ágyazódik.

Szabad felső végtag,

részei a kar, az alkar és a kéz, csontjai:

a felkarcsont a lapockához ízesül,

az orsócsont (hüvelykujj felé),

a singcsont,

a kéz csontjai,

kéztőcsontok (8db) köbös csontok,

kézközépcsontok,

ujjpercek, ujjanként jó esetben 3,

a hüvelykujj esetén 2.

2. Az alsó végtagok:

függesztőöv a medenceöv, mely 3 nagy csontból áll,

a keresztcsontból, ami 5 csigolyából nő össze és

a páros medencecsontból.

A medencecsont a

a csípőcsontból,

a szeméremcsontból és

az ülőcsontból nő össze.

A medence alakja másodlagos nemi jelleg, nőknél szélesebb és alacsonyabb, a szeméremcsontok által bezárt szög pedig tompább, mint a férfiaknál, aminek a szülésben van jelentősége.

A szabad alsó végtag

részei a comb, a lábszár és a láb, csontjai

a combcsont,

a lábszárban a sípcsont (hüvelykujj felé) és a szárkapocscsont,

a láb csontjai pedig

a lábtőcsontok (7 db),

a lábközépcsontok és

az ujjpercek.

A test középvonalához közelebb eső sípcsont alsó, kiszélesedő része a belső bokát, a szárkapocscsont hasonló része a külső bokát képezi.

4.3.2. A vázizomrendszer

Az emberi testben több, mint 600 elkülönült vázizmot különböztetünk meg, amely a testtömeg átlagosan kb. 45-50 %-át adja.

Az izmokat az inak kapcsolják a csontokhoz,

az elmozduló csonton van az izom tapadási helye,

a másik csonton található az eredési hely.

Az inakat rostos kötőszöveti pólya, az ínhüvely veszi körül, amely súrlódást csökkentő folyadékot tartalmaz.

Az izmok középső, izomrostokat tartalmazó, összehúzódó része az izomhas. Az izomfejek a két, vagy több résszel eredő izmok különálló részei, melyek száma szerint beszélünk biceps, triceps, quadriceps izmokról.

Az izmok alak szerint lehetnek

orsó alakúak a végtagokon,

laposak a törzsön,

gyűrűszerűek a testnyílások körül.

Fontosabb izmaink:

mimikai izmok, rágóizmok, fejbiccentő izom,

nagy mellizom, deltaizom, egyenes hasizom, ferde hasizom, bordaközi izmok, rekeszizom, nagy farizom, gátizmok (gát: a végbélnyílástól a külső nemi szervekig terjedő terület, alátámasztja a kismedencei és hasüregi szerveket)

bicepsz, tricepsz, négyfejű combizom, hátulsó lábszárizom (vádli, lábikra).

A végtagokon ellentétesen - antagonista módon - működő izmokat különböztetünk meg, mint pl. hajlító és feszítő izmokat. A hajlító izmok összehúzódásakor a kapcsolódó csontok által bezárt szög csökken (hajlítás), a feszítő izmok összehúzódásakor a csontok által bezárt szög nő (feszítés).

Távolításkor az adott testrészek – végtagok – a test középvonalától, ill. egymástól távolodnak – ujjak –, közelítéskor pedig az előbbivel ellentétes irányú mozgást végeznek.

Forgatásnak nevezzük a csont hossztengelye mentén történő elfordulást.

A vázizmokat vázizomszövet építi fel, amely harántcsíkolt izomszövet, megtalálható

a gerincesek és az ízeltlábúak vázát mozgató izmokban,

a nyelvben, a garatban, a nyelőcső felső szakaszában, a végbélnyílás és a húgycső kezdete körül,

továbbá ilyenek a légzőizmok (rekeszizom, bordaközi izmok).

A vázizmok működésére jellemző, hogy

többnyire akaratunktól függően működik (kivétel pl. vázizomreflexek (térdreflex)),

összehúzódása gyors,

nagy erőkifejtésre képes,

de fáradékony.

A vázizmok felépítése lásd még 3.4.4. fejezet

A harántcsíkolt vázizomszövet szöveti egysége a hajszálszerű, akár több ezer sejtmagot is tartalmazó, óriás sejteknek tekinthető izomrost (muscle fiber).

Az izomrostokat membrán határolja, mely helyenként betüremkedve eléri a SER-t.

Sok izomrost köteggé – izomnyalábbá – szerveződik, amelyet kötőszövetes hártya (perimysium) tart össze,

az izomrostkötegek tovább rendeződve alkotják az izmokat, amelyeket szintén egy kötőszövetes lemez, az ún. izompólya (epimysium) határol.

Az izomroston belül továbbá megkülönböztetünk

izomfonalkötegeket (miofibrillumokat),

amelyek izomfonalakból (miofilamentumokból) állnak.

Az izomfonalkötegek között nagy mennyiségű mitokondrium helyezkedik el.

Az ugyancsak nagyszámú sejtmag perifériásan az izomrost membránja alatt található.

A Ca-raktárként működő endoplazmatikus retikulum (SER) harisnyaszerűen veszi körbe az egyes izomfonalkötegeket.

A miofibrillumok felépítése és az izom-összehúzódás

A vázizmot fény- vagy elektronmikroszkópban vizsgálva az izomrostok harántirányban – a hossztengelyre merőlegesen – csíkozottságot mutatnak, azaz világosabb és sötétebb sávok váltják egymást. A sávozottságot az okozza, hogy az izomfonalkötegek a hossziránynak megfelelően szakaszosan váltakozva más-más felépítésűek, de az egyforma szakaszok pontosan egymás mellett helyezkednek el. Az izomfonalak már csak elektronmikroszkópban láthatók. Kétféle izomfonal váltakozik hosszirányban:

a vékony fonal csak a világos szakaszokat építi fel,

a vastag fonal nagyrészt a sötét sávokban található.

A vékony fonalakban a globuláris aktin monomerek – G-aktin – összekapcsolódva két egymás köré tekeredő, gyöngysorszerű fonalat képeznek, az F-aktint. A vékony fonalakat a Z-lemeznek nevezett képlet tartja egybe. A két Z-lemez közé eső szakaszt szarkomernek nevezzük. A szarkomera az izomfonalköteg periodikusan ismétlődő egysége.

A vastag fonal a miozin fehérjéből áll, melynek ATP-bontó enzimhatása van. A vastag fonalat 24 miozinmolekula építi fel (mint a kötegbe fogott golfütők).

A miozinmolekula két részből áll:

két globuláris feji részből,

mely tartalmazza az aktinkötő centrumot,

ATP-bontó aktivitása van,

és a fejhez kapcsolódó fibrilláris részből.

Az izmok előbbiekben vázolt felépítése – elemi fehérjék (aktin, miozin) + segédfehérjék → izomfonalak → izomfonálköteg → izomrost → izomnyaláb → izom – jól mutatja a hierarchikusan szerveződő élőrendszerek felépítését és működését.

A rendszer egymással kölcsönhatásban álló elemek környezettől elhatárolt egysége, amely – meghatározott feltételek esetén – egységes egészként létezik. A rendszerben az elemek sokasága kapcsolódik össze, de nem véletlenszerűen, hanem meghatározott viszony létezik közöttük. A rendszer tulajdonságai az elemek kölcsönhatásának, együttműködésének eredménye, a kölcsönhatások által a rendszer több, mint az elemek egyszerű összege. Ez az emergencia elve. Lásd részletesen 1.1. fejezet

Tehát az izomnak, mint egységesen működő rendszernek a hierarchikusan szerveződő alrendszerei az izomrostok, ill. az izomnyalábok.   Az izomrost elemeinek – izomfonalak fehérjéi, izomfonalak, mitokondriumok stb. – kölcsönhatása teszi lehetővé az izom-összehúzódást.

Az izom-összehúzódás csúszómechanizmusa

Egy elernyedt, nyugalomban lévő izomban a vékony fonalak csak kis mértékben nyúlnak be a vastag fonalak közé, a vékony és a vastag fonalak közötti kapcsolódások száma csekély. Az izom-összehúzódás során a vékony fonalak becsúsznak a vastag fonalak közé, aminek köszönhetően a Z-vonalak egymáshoz közelítenek, s így a szarkomerek megrövidülnek. Az egyes szarkomerek megrövidülése kismértékű, de mivel az izom-összehúzódás mindig az izom hossztengelyével párhuzamosan zajlik, méretcsökkenésük összeadódik, ami az izom nagymértékű megrövidülését eredményezi.

Lépések röviden

Az izomrostokat beidegző idegrostok végződéseiből felszabaduló ingerületátvivő anyagok hatására az izomrostok citoplazmájában Ca2+-ok szabadulnak fel (SER-ből), aminek hatására a miozinmolekulák feji részei hozzákötődnek az aktinfonalakhoz.

A kötődést követően a miozin feji részei bólintó mozgást végeznek (konformációváltozás), aminek köszönhetően a vékony fonalak beljebb csúsznak a vastag fonalak közé, egységnyi távolságot megtéve.

Ezután az ATP és Mg2+ megkötésekor a miozinfejek leválnak az aktinfonalakról.

ATP bontásakor felszabaduló energia hatására a miozin fejek kiegyenesednek, majd már egy másik kötőhelyen ismét hozzákötődnek a vékony fonalakhoz és kezdődik minden elölről.

A fenti lépések sokszori ismétlődése miatt a szarkomerek megrövidülnek. Az összehúzódás addig tart, ameddig a Ca-ion jelen van. A miozinfejek mozgása, alakváltozása energiaigényes, melynek fedezetét az ATP-hidrolízis energiája jelenti. Ez az izom-összehúzódás csúszómechanizmusa. A csúszás a Z-vonalakat egymás felé közelíti, a vékony fonalaknak megfelelő világos sáv szélessége csökken, ugyanakkor a sötétebb átfedési sáv szélessége nő, az összehúzódás alkalmával tehát a szarkomerek rövidülnek meg és nem az izomfonalak.

Lépések részletesen (Nem követelmény)

Azokon a helyeken, ahol a miozin nem kapcsolódik az aktinhoz, az aktinon a miozin kötőhelyét a tropomiozin foglalja el, ill. az aktinhoz troponin fehérjekomplex kötődik.

Az izommembrán ingerlésekor a szarkoplazmatikus reticulumból nagy mennyiségű Ca-ion kerül a citoplazmába a myofilamentumok közé.

A Ca a troponin-C-hez kötődik, aminek hatására megváltozik a konformációja.

A troponin-C konformációváltozása maga után vonja a troponin-T konformációváltozását, aminek hatására a tropomiozin az aktinon elmozdul, és szabaddá válik a miozinkötőhely.

A konformációváltozás a troponin-I-re is áttevődik, aminek következtében megszűnik a miozinra gyakorolt gátlása: a miozinfej Mg-ion leválása közben ATP-t hidrolizál.

Az ATP hidrolízis-energiája megváltoztatja a miozinfej szerkezetét (csuklószerű mozdulatot végez, felemelkedik).

Amíg a miozinfej ATP-t köt, nem képes az aktinhoz kapcsolódni, de a hidrolízist követően a megváltozott konformációjú, ADP-tartalmú miozinfej már képes kötődni az aktinhoz.

A miozinfej az aktinhoz kötődik.

A miozinfej konformációváltozása - mivel energiát igénylő folyamat - egy instabil állapotot eredményez, amely rövid időn belül hőfelszabadulás mellett az eredeti konformációba tér vissza, a miozinfej bólint.

Mivel a visszaalakulás a két fonál összekapcsolódása után történik, a két fonál egymáshoz képest elmozdul.

A következő lépésben a miozinfejben az ADP kicserélődik ATP-re, aminek következtében a miozin elengedi az aktint.

Majd az ATP ismét hidrolizál, megváltozik a fej konformációja, hozzákötődik az aktinhoz, a konformáció visszaalakul, elmozdulás, és újra elölről.

Animáció

https://drive.google.com/file/d/18P_WffEvP1uhB9-6OLkjNYfh6measIi4/view?usp=sharing

A vázizomrostokat az idegrendszer idegrostok útján működteti. Az idegi összeköttetéseitől megfosztott vázizom elsorvad. Az idegrostok ingerülete szinapszisok közvetítésével átterjed az izomrostokra és akciós potenciált vált ki. A Ca2+ hiánya fokozza az ideg-izom ingerlékenységet, csökkenti az izomrostok ingerküszöbét, ami izomgörcsökhöz vezet. A Mg2+ hiánya hasonló következményekkel jár, hiszen az ATP nem önmagában, hanem Mg2+-ionnal együtt kötődik a miozin feji részéhez. A Mg-ATP-komplex kötődés hatására az aktin-miozin kapcsolat bomlik. Ha nincs Mg-ATP, akkor a miozinfej hozzákapcsolódva marad az aktinhoz (rigor állapot).

Az idegrostok szétágazhatnak és több izomrostot láthatnak el. Egy idegrosthoz kapcsolódó izomrostok motoros egységet képeznek. A finom működésű izmokban (kéz izmaiban) egy idegrosthoz átlagosan 3-6 izomrost kapcsolódik, míg a durvább mozgások kivitelezésében közreműködő izmokban – pl. comb feszítő izma – akár több száz.

Az izomerő attól függ, hogy hány motoros egység dolgozik egyszerre. Mindig csak annyi izomrost húzódik össze, amennyi az adott erő kifejtéséhez szükséges, a többi pihen. A dolgozó rostok kimerülésekor a pihenők átveszik a feladatot.

Ha megfelelően rövid időközönként több idegi impulzus éri az izmot, tartós összehúzódás váltható ki. Ilyenkor az izom nem tud elernyedni, az összehúzódások ereje összeadódik.

Az izom működése lehet:

izotóniás, ha az izom megrövidül,

izometriás, ha a rostok feszülnek, azonban az izom nem rövidül meg.

Az izomműködés energiaforrásai

A tápanyagokat – zsírokat, szénhidrátokat (glükózt), aminosavakat – az izomrostok a vérből veszik fel. A pihenő izom a szénhidrátokat jelentős mennyiségben képes tárolni glikogén formájában. Az izom-összehúzódás közvetlen energiaforrása az ATP-hidrolízis energiája. Az ATP egyrészt a biológiai oxidáció, másrészt relatív oxigénhiány esetén a tejsavas erjedés során jön létre. A vázizomszövetben az ATP-n kívül az energiatárolásban egy másik vegyület, a kreatin-foszfát is közreműködik. A kreatin-foszfát feladata, hogy a kimerülő ATP-készleteket regenerálja.

kreatin-P + ADP = kreatin + ATP

Az ábrán az egyes energiaforrások százalékos megoszlásának változása látható egy 5 perces maximális terhelés során.

Az első 7 másodpercben az ATP-kreatin-foszfát rendszer a domináló,

míg a 7-60 másodperc közötti időszakban a glikolízis,

majd a biológiai oxidáció veszi át a főszerepet.

Ismert a hemoglobinon kívül egy másik oxigénkötő fehérje is az emberi szervezetben, a mioglobin, amely a vázizmokban található. A mioglobin csupán egy polipeptidláncból és egy vastartalmú hemből álló összetett fehérje. A két fehérjében az oxigénkötődés mechanizmusa hasonló, ugyanakkor a mioglobin alacsonyabb pH-n és alacsonyabb oxigénkoncentráció esetén is képes kötni az oxigént, hiszen feladata az oxigén raktározása. Tartós összehúzódás vagy hosszantartó izomműködés esetén, amikor a vázizmok oxigénellátásának hatékonysága csökken, a mioglobinhoz kötött oxigén leválva átmenetileg képes kompenzálni a kialakult oxigénhiányt.

Hosszantartó izomműködés esetén szervezetünk energiakészletei kimerülhetnek, ami a fáradságérzet kialakulásának egyik oka. Az izmok kifáradásának hátterében számos különböző tényező áll, mint pl.

a szénhidrátraktárak kimerülése és az ebből fakadó energiahiány,

az izomrost pH-jának csökkenése,

a sejten kívüli tér K+-tartalmának megemelkedése,

az izomrost plazmájában levő Ca2+-mennyiségnek, vagy egyes molekulák Ca2+-érzékenységének megváltozása.

Tartós fizikai terhelés során a szervezet fáradással szembeni ellenálló képességét az állóképességgel jellemezzük. Az edzettség a fizikai terhelés hatására kialakuló egyfajta erőnléti állapot, teljesítőképesség.

A rendszeres, folyamatos sportolás, a fokozódó terhelés növeli az edzettséget, mellyel párhuzamosan javul az állóképesség, a szervezet azon képessége, hogy a nagy fizikai megterhelés során biztosítja a biológiai egyensúly fenntartásához szükséges energiát.

Az összehúzódás sebessége alapján megkülönböztetünk:

lassú, tartós összehúzódásra képes, magas mioglobin tartalmú ún. vörös izmokat, ilyenek a testtartásért felelős izmok, pl. hátizmok, ill.

gyors, fáradékonyabb ún. fehér izmokat, ilyenek a végtagok izmai.

Biomechanika

A biomechanika a mechanika törvényszerűségeit alkalmazza az élő szervezetekre. Az emberi test mechanikus működése egyes esetekben hasonlatos az egyszerű emelők működéséhez.

Az emelő egy rögzített (forgás)tengely (forgáspont) körül elfordítható merev rúd, amely használható teher emelésére vagy mozgatására. A tengely vagy forgáspont az emelő elforgathatóan megtámasztott pontja.

Kétoldalú (kétkarú) emelőről beszélünk, ha a teher(erő) (súly) és az aktív erő a tengelyhez képest az emelő különböző oldalán található.

Egyoldalú emelőről beszélünk, ha a teher és az aktív (emelő) erő az emelő ugyanazon oldalán van a tengelyhez képest.

A forgáspont és a teher közötti távolság a teherkar (k1),

a forgáspont és az aktív erő közötti távolság pedig az erőkar (k2).

Az erő forgató hatását megadó fizikai mennyiséget forgatónyomatéknak hívjuk. Egy erő forgatónyomatékát megkapjuk, ha az erő nagyságát megszorozzuk az erőkarral.

Forgatónyomaték = Erő x Erőkar 			Erő = Tömeg x Gyorsulás      F = m x g

Az emelő törvénye kimondja, hogy egyensúly esetén az aktív erőnek a forgáspontra vonatkozó forgatónyomatéka egyenlő a teher forgatónyomatékával:

Emelőelv: Teherkar × Tehererő = Erőkar × Erő    azaz       G×(k1) = F×(k2)

Ha például 1 gramm tollat és egy 1 kg-os követ akarnánk egyensúlyba hozni, a toll 1000-szer távolabb lenne a forgásponttól, mint a kő; ha 1 kg követ egy másik 1 kg-os kővel egyensúlyoznánk ki, a forgáspont középen lenne.

Egy példa (emelt szintű érettségi feladat)

A súlyzós gyakorlatok során a kar anatómiai egységei egyoldalú (egykarú) emelőként működnek. Az ábra az „emelő” azon állapotát mutatja be, amikor az alkar kb. 90 fokos szöget zár be a felkarcsonttal (a talaj az ábra alja felé helyezkedik el). A vastag nyilak erőket, a vékonyak távolságokat jelölnek.

R = forgástengely (könyökízület)

M = az izom kifejtette erő az alkarra

H = az alkarra ható gravitációs erő

W = a kézi súlyzó súlya

Mekkora erőt kell kifejtenie az alkarhajlító izomnak (M = ?) a 15 kg-os súlyzó adott helyzetben tartásához, ha a sportoló alkarjának tömege 3 kg? A nehézségi gyorsulás értéke: 9,81 m/s2

Az egy irányba ható forgatónyomatékok összegzendők.

Az ellentétes irányba ható forgatónyomatékok egyensúly esetén kiegyenlítik egymást.

Hx14 + Wx30 =  Mx4       M = Hx14 + Wx30              (Herő = 3x9,81,   Werő = 15x9,81)

4

Egy kis fizika (kiegészítés)

A tömeg

a fizikai testek tehetetlenségének mértéke,

jele: m, mértékegysége: kilogramm  (kg),

mérleggel mérik,

állandó mennyiség, amely nem függ a test földfelszín feletti magasságától.

A súly

erő, amellyel a test az alátámasztási pontot nyomja, ill. a felfüggesztési pontot húzza,

jele: G, mértékegysége: newton  (N),

erőmérővel mérik,

változó mennyiség, amely függ a test földfelszín feletti magasságától  (vagyis attól, mekkora a gravitációs térerősség ott, ahol a test van).

Egy nyugvó test súlya a test tömegének és a nehézségi gyorsulás (g=9,81 m/s2) értékének szorzata: erő = tömeg × gyorsulás.

4.3.3. Szomatikus mozgásszabályozás lásd még 4.8.1.12.

A vázizmok működésének szabályozásáért a szomatikus idegrendszer felelős. A vázizmok működtetésének több szintjét különböztetjük meg.

A reflexek – pl. nyújtási, hajlító, testtartási – nem akaratlagosan, hanem automatikus módon mennek végbe, elsősorban gerincvelői és agytörzsi központok irányítják.

Félautomatikus, tanult mozgások pl. a járás, a futás, ill. az úszás, kivitelezésében kéreg alatti nagyagyi törzsmagvak, ill. agytörzsi magvak működnek közre.

A komplex, célvezérelt mozgások bonyolult, odafigyelést igénylő mozdulatok végrehajtója az agykéregből kiinduló piramis pályarendszer.

A koordináció, összehangolás, pontosítás felelőse a kisagy.

Az izomtónus akaratlan, állandó, kismértékű izomfeszülés. A mozgások alapja az izomtónus megváltoztatása, testtartásban alapvető jelentőségű. A testtartást az ún. antigravitációs izmok (törzsizmok, felső végtag hajlító és az alsó végtag feszítő izmai) meghatározott jellegű tónuseloszlása teszi lehetővé. A testtartás szabályozásában szerepet játszó receptorok számos helyen előfordulnak.

Az egyensúlyérző rendszer receptorai a belső fülben a zsákocskában, tömlőcskében és a félkörös ívjáratokban találhatók, ezek tájékoztatják az idegrendszert a fej helyzetéről és elmozdulásáról.

A test helyzetének a meghatározásában az izmok, inak, ízületek mechanikai receptorai, a bőr nyomásreceptorai, ill. a látás segítenek.

A testtartás szabályozásában szerepet játszó mozgatóneuronok az agytörzs területén elhelyezkedő különféle magcsoportokban, ill. a hálózatos állományban találhatók.

4.3.4. A mozgásszervrendszer egészségtana

Csípőficam

Normális körülmények között a csípőízületet alkotó combfej és az őt befogadó medencecsonti vápa pontosan összeillenek. A csípőficam a combcsont fejének a csípőbe való ízesülésének zavara. A fel nem ismert ficam később a mozgás súlyos zavarát, az ízületet alkotó részek korai kopását, sérülését okozza.

A csípőficam újszülöttkortól diagnosztizálható fejlődési rendellenesség. Magyarországon többlépcsős szűrési rendszer működik, a megszületést követően, 3-6 hetesen és 4 hónapos korban vizsgálják a csecsemőket. Jellemzően a lánycsecsemők gyakrabban érintettek, mint a fiúk. Kialakulásának hátterében részben genetikai tényezők állnak, részben a magzat méhen belüli elhelyezkedése játszik szerepet.

Kezelésénél elsődlegesen ún. terpeszpelenkázást alkalmaznak, melynek eredményeképpen a combcsont feje megfelelően illeszkedik a medencecsonthoz.  Amennyiben ez elégtelen, Pavlik-kengyel használata javasolt, ill. nagyobb gyermeknél csípőt szétfeszítő sín. Súlyos esetben pedig 1 éves kor felett műtéttel lehet korrigálni a rendellenességet.

Ficam

A ficam során az ízületi fej kimozdul az ízületi vápából és kóros helyzetben rögzül, súlyosabb esetben az ízületi tok elrepedhet, az ízületi szalagok elszakadhatnak. Jellemző tünetei a fájdalom, a duzzanat, a mozgáskorlátozottság, az ízület erőteljes torzulása.

Rándulás

A ránduláskor az ízületi fej kimozdul az ízületi vápából, majd visszatér az eredeti helyzetbe. Tünetei hasonlóak a ficamhoz, azonban annál enyhébbek.

Sérüléskor elsősegélynyújtáshoz a sérült ízületet helyezzük nyugalomba, polcoljuk fel, tegyük sínbe, alkalmazzunk hideg borogatást, ficam esetén a további kezeléseket – a kificamodott ízület helyretétele, szükség esetén műtét –- kizárólag orvos végezheti.

A sportsérülések megelőzésében fontos szerepe van a bemelegítésnek, melynek során könnyű testgyakorlatokkal felkészítjük izmainkat, ízületeinket a fokozott terhelésre, a gyakorlatokkal növeljük az izmok, ízületek keringését, az izmok feszítettségének mértékét, miáltal stabilizáljuk az ízületeket. Továbbá a többször sérült ízületet fáslival védeni kell, célzott tornával erősíteni kell a gyenge izmokat, csak az életkornak, edzettségnek megfelelő terhelésnek érdemes kitenni az ízületeket.

Gerincferdülés (scoliosis)

A gerinc oldalirányú elhajlása, amihez egyidejűleg a csigolyák hossztengely körüli elfordulása is társul. Mivel a mellkas deformálódik, szövődményként jelentkezhet fájdalom, a szív és a tüdő működésében zavarok léphetnek fel. A gerincferdülés kezelése enyhébb esetben gyógytornával történik, súlyosabb esetben ajánlott a megfelelő fűző viselése, ill. esetenként szükséges lehet műtéti beavatkozás.

Porckorongsérv

Az egészséges porckorong egy korong alakú szerv, mely a külső részén körkörös, rostos gyűrűből áll, míg belül magas víztartalmú kocsonyás mag található. Porckorongsérv esetén a rostos gyűrű átszakad és a kocsonyás anyag a gerinccsatorna vagy gerincideg felé kiboltosodik. Az életkor előrehaladtával a porckorong elkezd kiszáradni, vizet veszít és így elveszíti rugalmasságát. Az ellaposodó porckorongban egy hirtelen terhelésre a gyűrű átszakad, a belső, kocsonyás anyag kinyomódik és létrejön az előbb említett kitüremkedés.  Ez megtörténhet egy rossz mozdulat, nehéz súlyok nem megfelelő emelése során. A porckorongsérv kialakulásának a kockázatát növeli a helytelen testtartás, a túlsúly, az edzetlenség, illetve a bemelegítés nélküli hirtelen erőkifejtés.

A megelőzésben kulcsfontosságú a nehéz súlyok megfelelő testtartásban történő mozgatása. Nagyobb terhek emelésekor fontos, hogy a teher súlypontja minél közelebb kerüljön a testünk súlypontjához, a mozgatást behajlított térdek mellett, egyenes derékkal és háttal végezzük, és ügyeljünk arra, hogy a törzs a csípőhöz képest ne csavarodjon el. A helyes testtartásnak rendkívül fontos szerepe van a gerinc egészséges állapotának a megőrzésében. Helyes testtartás esetén az ízületek, a szalagok és az izmok – optimális együttműködése miatt – terhelése egyenletes, a testtartásért felelős izmok erőkifejtése minimális. A testtartást akkor tekintjük helyesnek, ha a gerinc görbületei és a medence dőlésszöge megfelelő mértékűek, tekintetünk előre néz és közben fejtetővel felfelé nyújtózkodunk, a lapockákat egymás felé közelítjük, vállainkat lazán leengedjük, hasunkat a köldök magasságában kissé behúzzuk, térdeink pedig enyhén hajlítva vannak. A helytelen testtartás következtében megbomlik az egészséges izomegyensúly, melynek számtalan következménye lehet, többek között fejfájás, hát- és derékfájás, csípő-, térd- és bokaízületi problémák.

A testre ható nehézségi erő hatásvonalait súlyvonalaknak nevezzük, melyek a test különböző helyzeteiben eltérő irányúak lehetnek. Az eltérő irányú súlyvonalak metszéspontja a test súlypontját határozza meg. A helytelen testtartás során a gerinc súlyvonala és a test súlypontja megváltozik.

Lúdtalp

A láb egészségesen meglévő boltozatának megsüllyedése. Kialakulhat fejlődési zavar következtében, de leggyakrabban túlterhelés, túlsúly, izomgyengeség az oka.

Csonttörések

A csonttörés esetén a csontállomány folytonossága megszakad. Ilyenkor a csontban törési rés keletkezik. A kiváltó ok lehet egy közvetlen erőhatás, de előfordulhat másik betegség következményeként is, mint pl. daganatos betegségeknél, vitaminhiánynál, csontritkulásnál. A csonttörés lehet

zárt, amikor a bőr felszíne nem sérül, a törtvégek a bőr alatt vannak,

illetve nyílt, ha a bőr átszakad és a törtvégek láthatóvá válnak.

A csonttörések tünetei: fájdalom, duzzanat, vérömleny, mozgáskorlátozottság, nyílt törésnél külső-belső vérzés. A csonttörés gyanúját röntgenfelvétel, MRI vagy CT vizsgálat erősítheti meg.

Enyhébb esetben a csonttörés konzervatív módon kezelendő, pl. külső rögzítéssel (gipsz vagy kötés), súlyosabb esetben műtéti beavatkozás szükséges, melynek során velőűrsínnel, csavarral, lemezzel stb. rögzítik a törést.

Implantátumok, csontprotézisek

A csontok sérüléseinek (csonttörés), kopásainak kezelésére műtéti úton beépített különféle eszközök használhatók. A beépített eszközöket implantátumnak, illetve ízületi és csontkopások esetén protézisnek is nevezzük.

Az implantátumok nagy részének az anyaga rozsdamentes acélötvözet vagy titánötvözet, lehetnek lemezek, szegek, csavarok.

A felszívódó implantátum új eljárás, az implantátumok anyaga a szervezetben szén-dioxidra és vízre bomlik.

A protézisek a kopások esetében a pótlandó csontterületek formáját utánozzák, alkatrészei egyes esetekben készülhetnek műanyagból (polietilén) vagy kerámiából is.

Csípőprotézis-műtét és annak kockázatai

Csípőprotézis műtét elvégzésére szükség lehet a csípőízület nagyfokú porckopásakor, a combnyak törésekor, illetve súlyosabb balesetek esetén.

A csípőprotézis műtétnek, mint minden műtétnek, vannak kockázatai, pl. kialakulhatnak vérömlenyek a műtéti területen, bekövetkezhetnek fertőzések.

A sikeres műtét után is előfordulhatnak komplikációk, mint pl. az ízületi tok hegesedése miatt kialakuló mozgáskorlátozottság, a beültetett protézis kopása, illetve törése okozhat problémát, és nem utolsó sorban kialakulhat fémérzékenység, ami krónikus gyulladáshoz, a protézis lazulásához vezethet.

A testépítés vagy a teljesítményfokozás során helytelenül alkalmazott táplálékkiegészítők, illetve a doppingszerek káros hatásai

A kormány 86/1998.(V./6.) Korm. Rendelete alapján a dopping a doppinglista szerinti hatóanyagot tartalmazó teljesítményfokozó szer vagy nem megengedett mennyiségű élettani vegyület. A doppingolás a dopping alkalmazása abból a célból, hogy mesterségesen növeljék a sporttevékenység során elérhető teljesítményt.

A különböző hatóanyagok többféleképpen fokozhatják a fizikai teljesítményt, pl.

növelik a szervezet energiatermelését,

serkentik a keringési rendszer és a légzőrendszer működését,

fokozzák a felépítő – anabolikus – anyagcsere-folyamatokat, növelik az izom tömegét, emiatt fokozódik az izom teljesítménye, javítják az állóképességet,

emelik a fájdalomküszöböt,

csökkentik a fáradtságérzetet,

továbbá kedvezően hatnak a pszichés folyamatokra (versenyláz).

Stimulánsok

A stimulánsok – pl. az amfetaminszármazékok – izgatják a központi idegrendszert, növelik az éberséget, csökkentik a fáradtságot, fokozzák a versenyzési készséget és növelik az agresszivitást. Alkalmazásuk nagy adagban emeli a vérnyomást, fejfájást, rendszertelen szívverést, nyugtalanságot okozhat, mivel elnyomják a fáradtság érzését, a szervezet végletesen kimerülhet. További mellékhatásként jelentkezhet a függőség kialakulása.

Anabolikus szerek

Többnyire hormonok vagy hormonhatású vegyületek, mint pl. növekedési hormon, inzulin, különféle szteroidok, többnyire az anabolikus anyagcserét, így pl. az izomfehérjék felépítését fokozzák. Az anabolikus szteroidok szerkezetükben, működésükben a férfi nemi hormonhoz, a tesztoszteronhoz hasonlóak. Számtalan mellékhatásuk van, pl. a heresorvadás, csökkenő spermatermelés (negatív visszacsatolás miatt), magas vérnyomás. Nők esetében elférfiasodás, a petefészek működésének megszűnése, menstruáció elmaradása, terméketlenség.

Táplálékkiegészítők

A sportolók szervezete fokozott igénybevételnek van kitéve, testük tápanyag- és energiaszükséglete megnő, s emiatt szükséges a táplálkozásuk kiegészítése. A táplálékkiegészítők vitaminokat, ásványi anyagokat, aminosavakat tartalmaznak nagyobb mennyiségben. A táplálékkiegészítők alkalmazása elősegíti az izomtömeg gyorsabb növekedését, a zsír égetését, fokozza az erőnlétet, növeli a szellemi és fizikai aktivitást. Ugyanakkor a táplálékkiegészítők mértéktelen használata veszélyekkel jár, pl. a túlzott mennyiségű fehérje/aminosav-bevitel fokozza a köszvény veszélyét.