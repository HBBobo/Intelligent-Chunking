Emelt szintű vizsgakövetelmények 2024

4.1. Homeosztázis, rendszerszemlélet

Kulcsfogalmak

homeosztázis, irányítás, szabályozás, vezérlés, „kell” érték, „van” érték, hibajel, visszacsatolás (negatív, pozitív), kiválasztás, elválasztás (külső, belső)

rendszerszemlélet.

Gondolkodási művelet

Hasonlítsa össze az irányítás két alapformáját, a szabályozást és a vezérlést. Értse a visszacsatolások szerepét a szabályozásban.

Értelmezze a homeosztázis fogalmát, értse jelentőségét.

Értelmezze a kiválasztás, valamint a külső és belső elválasztás fogalmait.

Magyarázza a mikrobiom szerepét a szervezet homeosztázisának, integritásának a fenntartásában.

Példákkal igazolja, hogy a homeosztázis-összetevők értékei élettani állapottól függően megváltozhatnak.

Alkalmazza az emberi szervezet működésére a rendszerszemléletű megközelítést: szervezet, mint sejtrendszerek hierarchikus rendben beágyazott rendszere, anyagellátó és információs alrendszerek, bementi-, kimeneti- és elosztó egységek, kontrollmechanizmusok.

Ismertessen példákat az emberi szervezet működésének rendszerszemléletű megközelítésére (pszichoneuro-immunológia, rendszerszemléletű orvoslás).

Magyarázza ábra, szöveges leírás, táblázatban vagy grafikonon megadott adatok alapján a pozitív és negatív visszacsatolás szerepét az élettani folyamatok során.

4.1. Homeosztázis, rendszerszemlélet

Készítette: Vizkievicz András

A fejezet a követelményrendszer 4.1. pontja alapján készült.

Irányítás, vezérlés, szabályozás, homeosztázis lásd még 2.3. fejezet, 4.8.1.1. fejezet

Az élőrendszerekben végbemenő folyamatok nem véletlenszerű irányban, sebességgel stb. mennek végbe, hanem meghatározott irányítás alatt állnak.

Az irányítás olyan műveletsor, amely egy folyamatot elindít, annak meghatározott állapotát fenntartja vagy megváltoztatja, ill. a folyamatot leállítja.

Az irányítás alapműveletei

Alapjelképzés: valamilyen tényezőnek – pl. testhőmérséklet - tervezett értéket kell adni (kell érték).

Mérés: ennek a jellemzőnek a tényleges értékét méri a rendszer (van érték).

Összehasonlítás: a különbség meghatározása a kell és a van érték között (hibajel).

Döntés: szükség esetén – hibajel - beavatkozás a rendszer működésébe (kompenzáció).

Irányítás módszerei a vezérlés és a szabályozás

Vezérlés során a vezérlő az irányított rendszert egyirányúan működteti, az irányított rendszer működése során nem hat a vezérlő központra (egyirányú kapcsolat). Erre példa lehet a szívizom összehúzódásainak irányítása szinuszcsomó által.

A szabályozás alatt az irányított rendszer folyamatosan visszajelez a központnak, befolyásolva annak működését (kétirányú kapcsolat).

A biológiai szabályozás alapja a negatív visszacsatolás. A negatív visszacsatolás az a folyamat, amikor a szabályozórendszer a hibajellel ellentétes előjelű hatással módosítja a rendszer működését, azaz a rendszerből kilépő hatások gyengítik a belépő hatásokat (csökkenésre növelés, növekedésre csökkentés). Pl.:

Alacsony környezeti hőmérséklet esetén a testhőmérséklet csökken (36 °C, van érték),

a központ összehasonlítja a kell (37 °C) és a van értéket, létrejön a hibajel,

a fűtőközpont aktivitása fokozódik, a testhőmérséklet emelkedik, ami csökkenti a fűtőközpont aktivitását.

A hibajel megfelelő érzékelő általi “észlelése” váltja ki a kompenzációs mechanizmust.

További példák (csökkenésre növelés, növekedésre csökkentés) a teljesség igénye nélkül.

Vízhiány esetén fokozódik a vazopresszin (ADH) elválasztása, nő a vesében a víz visszaszívása.

Nátriumhiány esetében fokozódik a mellékvesében az aldoszteron elválasztása, ami fokozza a vesében a nátriumion visszaszívását.

A vérnyomás emelkedését a szívfrekvencia csökkenése és a vérerek tágulása követi, aminek eredményeképpen helyreáll a kiindulási alacsonyabb vérnyomásérték.

A negatív visszacsatolás a rendszert stabilizálja. Önszabályozás jön létre, a rendszer egy dinamikus egyensúlyi állapotban tartja fenn önmagát. Az önszabályozó folyamatok az élő szervezetek sokféle jellemzőjét - kémhatás, ionkoncentráció, térfogat stb. - tartják állandó értéken, de legalábbis egy meghatározott tartományon belül. Az önszabályozásnak köszönhetően az élőlények belső stabilitásuk megtartása mellett, működésük rugalmas megváltoztatásával alkalmazkodni tudnak a folytonosan változó külső körülményekhez.

A többsejtű állatokban a sejtek többsége már nem érintkezik a külvilággal, számukra a környezetet a testfolyadékok jelentik (a szövet közti folyadék és a vér). Ezek a folyadékterek belső környezetet teremtenek a sejtek számára. A belső környezet legfontosabb feladata, hogy biztosítsa a sejtek működéséhez a megfelelő feltételeket az anyagcsere folyamatokhoz szükséges anyagok odaszállításával, ill. a bomlástermékek eltávolításával. A sejtek, élő szervezetek optimális működésének előfeltétele egyfajta belső stabilitás.

A belső környezet fontos tulajdonsága összetételének viszonylagos állandósága, ami igen bonyolult szabályozás révén valósul meg. A belső környezet szabályozott dinamikus állandóságát homeosztázisnak nevezzük. A homeosztázisnak köszönhetően a sejtek számukra optimális környezetben működhetnek. A belső környezet legfontosabb szabályozott paraméterei a következők:

ozmotikus koncentráció,

ionösszetétel,

testfolyadékok kémhatása,

testfolyadékok térfogata.

E paraméterek viszonylagos állandósága a vese működésével biztosíthatók. Az egyes paraméterek értékei fajonként eltérőek lehetnek. Fejlettebb élőlényeknél a testfolyadékok tápanyag koncentrációja és a testhőmérséklet is a szabályozott tényezők közé tartoznak.

Ugyanakkor homeosztázis-összetevők értékei egyes élettani állapottól függően megváltozhatnak. A fokozott fizikai aktivitás, stressz, éhezés, hőmérsékletváltozás várandóság stb. miatt, az említett homeosztázis-összetevők, mint például hormonok, ionok, glükóz vagy vérnyomás, változhatnak. Erre azért van szükség mert a homeosztázis fenntartása bizonyos esetekben hátrányos lenne, ebben az esetben kikapcsolódnak a negatív visszacsatolású kompenzációs reakciók. Így pl. stressz esetén a vér glukózszintje emelkedik, aminek a helyreállítása csökkentené a szervezet védekezési hatékonyságát. Ehhez teljesen hasonlóan kapcsolódnak ki stresszállapotban a vérnyomást szabályozó reflexek, fenyegető környezetben a hipotalamusz “felülírja” a vérnyomás agytörzsi szabályozási mechanizmusát és a nyomás magasabb szinten stabilizálódik.

Ha a külső környezet részéről a szervezetre nehezedő terhelés túlságosan nagy (pl. vízhiány a sivatagban, fizikai munkavégzés forró környezetben stb.), a szabályozó mechanizmusok nem képesek teljesen kompenzálni a változásokat, a szabályozott paraméterek kívül esnek a normáltartományon és kóros tünetek léphetnek fel.

Pozitív visszacsatolásról akkor beszélünk, ha a rendszerből kilépő hatások tovább erősítik a folyamatok mértékét, (növekedésre növelés, csökkenésre csökkentés).

Például

a légkör felmelegedése fokozza a párolgást, ami növeli a légkör páratartalmát.

Mivel a vízgőz üvegházhatású, ezért a megnövekedett páratartalom tovább növeli az üvegházhatást, azaz a légkör felmelegedését.

Az állandóan változó külső környezetben az állati szervezet homeosztázisát a biológiai szabályozás teszi lehetővé.

Az egyeden belüli szabályozás szintjei:

Sejtszintű:

genetikai szabályozás, lényegében a génműködések, a génátírás szabályozása, melyet az operon modell szemléltet (lásd 6.1. Molekuláris genetika fejezet).

epigenetikai szabályozó mechanizmusok, melyek a DNS nukleotid-sorrendjét nem változtatják meg, viszont módosítják a gének működését. A szabályozás hátterében vagy a DNS, vagy a DNS-hez kapcsolódó szerkezeti fehérjék (hisztonok) kémiai módosítása áll, pl. a nukleotidokhoz kapcsolódó metilcsoport gátolja, míg a fehérjékhez kötődő acetilcsoport megindíthatja a gének átírását (lásd 6.1. fejezet).

Fehérjeszintézis szabályozása mikro-RNS-ek révén valósul meg, ezek olyan RNS molekulák, amelyek fehérjét nem kódolnak, viszont befolyásolják más mRNS-ek transzlációját azáltal, hogy az mRNS molekula végéhez kötődve többnyire gátolják a fehérjeszintézist.

enzimműködések – anyagcsere – szabályozása (lásd 1.2. fejezet).

Szervezetszintű:

endokrin, parakrin, szabályozás (lásd még 2.3. Sejtalkotók jegyzet),

idegi szabályozás. (lásd még 4.8.1. fejezet)

A szervezetszintű szabályozás feltétele az egyes sejtek, szövetek, szervek működésének összehangolása. A soksejtű szervezetben a homeosztázis érdekében a sejtek között szoros együttműködés van. Valamennyi sejtnek értesülnie kell a többi sejt állapotáról, valamint a saját működésének változásairól. Ez úgy valósul meg, hogy a soksejtűekben a sejtek között egy olyan kommunikációs rendszer létezik, ami a sejtek működésének az összehangolását, így az egész szervezet normális működését szolgálja. A sejtek közötti kommunikáció, az egyes sejtek által kapott és adott jelek sorozata, amely meghatározza a sejtek helyét és feladatát. Amennyiben egy sejt valami folytán kiesik e kommunikációs rendszerből, akkor elpusztul, vagy kóros elváltozásokat hoz létre, mint pl. a rákos daganatok sejtjei. A különféle feladatokat ellátó egységek összehangolását tehát a köztük működő kommunikáció teszi lehetővé, melynek során egyes sejtek különféle jeleket - kémiai, elektromos - bocsátanak ki, amelyeket más sejtek - a célsejtek - felismernek, aminek következtében működésüket megváltoztatják.

A jel megjelenése meghatározó jelentőségű, de a szabályozás szempontjából ugyanilyen jelentősége van a jel megszűnésének is. Ezért a jelmolekulák élettartama meglehetősen rövid (percek, másodpercek).

A jelforgalmi hálózatok működhetnek

a sejtek között, sejten kívül,

de egyaránt lehetnek sejten belül is.

A sejtek közötti kommunikációban a jelként ható vegyületek lehetnek pl. hormonok, szöveti hormonok, sejtfelszíni molekulák.

A jelfelfogó sejt a célsejt, mely a jeleket specifikus receptoraival köti meg. A receptor jelenléte teszi szelektívvé a hatást a különféle sejtek között.

A rendszer fogalma, biológiai rendszerek, rendszerszemlélet lásd még 1.1. fejezet

A rendszer egymással kölcsönhatásban álló elemek környezettől elhatárolt egysége, amely - meghatározott feltételek esetén - egységes egészként létezik.

A rendszer egyes elemei külön rendszerként is felfoghatók, ezek alrendszereket alkotnak.

A rendszerben az elemek sokasága kapcsolódik össze, de nem véletlenszerűen kapcsolódnak egymáshoz, meghatározott viszony létezik közöttük. A kölcsönhatások által a rendszer több, mint az elemek egyszerű összege.

Emergencia (megjelenés): a magasabb szerveződési szintek működései magukba foglalják az alacsonyabb szintűekét, de csupán azokból nem vezethetők le. Azaz a magasabb szintű szervezettség az alacsonyabb szintek kölcsönhatásainak megnyilvánulásai. A rendszer viselkedése vagy tulajdonságai rendszerint új jellegzetességekkel – emergens jelenségekkel - bírnak, amelyek a rendszer alapelemeinek tulajdonságain túlmutatnak, azok kölcsönhatásaiból vezethetők le. Az emergens tulajdonságokkal az alkotórészek külön-külön nem jellemezhetők. Az egész tehát több, mint a részek egyszerű összege.

A rendszerek működésének egyik jellemzője a hierarchikus szerveződés, azaz a jól elhatárolható szerveződési egységek egymásra épülése. A biológiai rendszerek komplex rendszerek, bennük hierarchikusan egymásra épülő különböző, ún. szerveződési szinteket ismerünk. A magasabb szervezettségű, egyben bonyolultabb szintek mindig magukban foglalják az alacsonyabbakat, kapcsolatuk kölcsönös.

Az alacsonyabb szerveződési szintek elemeinek kölcsönhatásából a magasabb szinteken új tulajdonságok jelennek meg, melyek az elemekre önmagukban nem jellemzők. Az új tulajdonságok az elemek kölcsönhatásainak következményei.

A különféle kémiai elemek atomjai – pl. elsődleges biogén elemek - molekulákká – pl. fehérjékké - kapcsolódnak össze, melyek tulajdonságai az őket felépítő atomokból önmagukban nem vezethetők le, új minőségük – pl. enzimek - az atomok összekapcsolódása és egymásra hatása révén keletkezik.

A különféle makromolekulák sejtalkotókat hoznak létre, mint pl. a riboszómák rRNS-ekből és fehérjékből épülnek fel, a fehérjeszintézis lebonyolításában játszanak szerepet.

A sejtalkotók, sejtszervecskék együttműködése biztosítja a sejtek életfolyamatait.

A sejtek szövetekbe szerveződnek, a szövetek szerveket alkotnak, a szervek pedig szervrendszerekbe tömörülnek, melyek optimális együttműködése alakítja ki a szervezet működését. A szervezet tehát a sejtrendszerek hierarchikus rendben beágyazott rendszere.

Az emberi szervezet működésének rendszerszemléletű megközelítésének értelmében, a szervrendszerek lehetnek

anyagellátóalrendszerek (táplálkozási és légzőrendszer),

információs és kontrollalrendszerek (genetikai, idegi, hormonális és immunológiai szabályozás)

illetve,

bemeneti (táplálkozási és légzőrendszer),

kimeneti (kiválasztórendszer),

elosztóegységek (keringési rendszer).

Az emberi szervezet működésének rendszerszemléletű megközelítésére példa

a pszichoneuro-immunológia, ill.

rendszerszemléletű orvoslás.

A pszichoneuroimmunológia az a tudományterület, melynek feladata a viselkedési, agyi és immunfolyamatok (gyulladás) közötti kölcsönhatások kutatása, megismerése. Lényege, hogy az immunrendszer nem független, hanem a neuroendokrin rendszerrel együtt egységes, összetett hálózat részrendszere. Pszichoneuroimmunológia a magasabb ideg- és pszichés tevékenységek immunológiai mechanizmusokra gyakorolt szerepét vizsgáló tudományág. Az idegrendszer, a hormonrendszer és az immunrendszer elemei – pl. limfociták - kémiai jeleket bocsátanak ki, mely transzmitterek kölcsönösen befolyásolják e rendszerek működését. Ennek köszönhetően a különféle pszichés állapotok – pl. stressz - befolyásolják az immunrendszer működését, ugyanakkor az immunsejtek által termelt citokinek pedig hatással vannak idegi folyamatokra, viselkedésre.

A rendszerszemléletű orvoslás a szervezetet egy biokémiai és molekuláris reakciókat összefogó hálózatnak, egységes egésznek tekinti. A rendszerszemléletében az emberi test nem választható szét egymástól független komponensekre, hiszen a gének, fehérjék, sejtek és szervek komplex összeköttetésben állnak egymással és a környezettel. A rendszerszemléletű orvoslás célja ezen összeköttetések, interakciók feltárása. Specializáció helyett a rendszerszemléletű orvoslás holisztikus szemléletmódot alkalmaz.

A mirigyhám, kiválasztás elválasztás lásd még 4.7. fejezet

A mirigyhám különféle funkciójú és összetételű váladék termelésére specializálódott szövetféleség. A mirigyhámsejtek a váladék termeléséhez szükséges előanyagokat a vérből veszik fel egyszerű molekulák formájában, majd ebből szintetizálják a váladék anyagait.

A termelt váladék további sorsa szerint megkülönböztetünk:

kiválasztást, ahol a termelt anyag a szervezet számára szükségtelen,

elválasztást, ahol a termelt anyagot a szervezet még felhasználja.

A kiválasztás minden állati szervezet alapvető önfenntartó működései közé tartozik,

elsősorban ozmoreguláció, azaz a szervezet optimális ozmotikus koncentrációjának a fenntartása,

másodsorban méregtelenítés.

A kiválasztó működés

a feleslegben felvett és a szervezet belső egyensúlyát veszélyeztető (víz, sók stb.),

valamint az anyagcsere során feleslegessé vált (NH3, karbamid, húgysav, tejsav, bilirubin stb.), nagyobb mennyiségben mérgező anyagokat távolítja el a szervezetből.

Tágabb értelemben kiválasztó működést lát el

a tüdő, mivel közreműködik az anyagcserében keletkezett szén-dioxid eltávolításában.

A máj szintén kiválaszt, amikor a hemoglobin bomlásából származó bilirubint az epével a bélcsatornába üríti.

A bőr verejtékmirigyeinek működése révén a víz, konyhasó, illatanyagok és egyes gyógyszerek kiválasztását végzi.

A tápcsatorna – végbél – elsősorban a sókiválasztásban működhet közre.

Szűkebb értelemben azonban csak a kiválasztószervek, a vesék végeznek kiválasztást. A vesék működésükkel biztosítják a szervezet belső egyensúlyát, mivel eltávolítják a felesleges vizet, ionokat, mérgező bomlástermékeket, ezáltal kialakítják a belső környezet – a testfolyadékok – optimális összetételét.

Az elválasztás lehet:

belső, ha a mirigyhámsejtek a termelt váladékot közvetlenül a vérbe ürítik. Ezeket a kivezetőcső nélküli mirigyeket belső elválasztású mirigyeknek - endokrin mirigyeknek -, hatóanyagaikat hormonoknak nevezzük.

külső, ha a mirigyhámsejtek a váladékot a szervezet külső vagy belső felszíneire ürítik, pl. bőr felszínére, ill. a bélcső üregébe.

A mikrobiom szerepe a homeosztázis fenntartásában lásd még 4.8.5. fejezet

Az emberi szervezetben élő, sajátos ökológiai rendszert alkotó mikrobák összességét, genetikai állományukat, kölcsönhatásaikat mikrobiomnak nevezzük. Ide tartoznak a bélrendszerünkben és különféle testfelületeinken megtalálható szimbióta, kommenzalista, parazita baktériumok, gombák, vírusok, egyéb mikroorganizmusok, mint pl.  egysejtűek. A mikrobiom optimális összetétele nélkülözhetetlen az emberi szervezet egészséges működése szempontjából.

A mikrobiom alkotói

segítenek az emésztésben, az emészthetetlen növényi rostokat a vastagbélben erjedéssel bontják és rövid láncú zsírsavakat termelnek, amelyek segítik a bélhámsejtek egészségének fenntartását, csökkentik a vastagbélrák kialakulásának a kockázatát,

szintén a vastagbélben B- és K-vitaminokat termelnek,

antibiotikumok termelésével, tápanyagokért történő versengéssel, ill. helyfoglalással távol tartják a káros mikroorganizmusokat,

erősítik az immunrendszerünket,

befolyásolják az anyagcserét, részt vesznek a testtömeg-szabályozásban.

A bőr faggyúrétegében szimbióta baktériumok tapadnak meg, savas váladékot (pH 5.5) termelve védik a bőrt a gombás fertőzésektől. Ebből is látszik, hogy sok esetben a fizika-kémiai védelem nem különíthető el élesen a biológiai védekezéstől.

Jelentős szerepet játszanak az idegrendszer működésében is, fontos szabályozóanyagokat termelnek pl. szerotonint, melatonint, adrenalint.

A mikrobiom egyensúlyának megváltozása bizonyos betegségek kialakulását eredményezheti, mint pl. bélproblémák, elhízás, cukorbetegség, bőrproblémák, szorongás, depresszió. A Crohn-betegséget (gyulladásos bélbetegség), mely ma még ismeretlen eredetű autoimmun betegség, összefüggésbe hozzák a bélflóra összetételének kóros megváltozásával.

4.1.2. Általános egészségügyi vonatkozások lásd OH-BIO910E 11. oldal