4.5. A légzés                      Készítette: Vizkievicz András

4.5.1. Légcsere, 4.5.2. Gázcsere

A fejezet a követelményrendszer 4.5. pontja alapján készült.

Bevezetés, alapfogalmak

A légzőszervrendszer azon túl, hogy

lebonyolítja a külső gázcserét, azaz

biztosítja a biológiai oxidációhoz szükséges oxigén felvételét,

ill. a lebontó anyagcserében keletkezett szén-dioxid leadását,

számos feladatot lát el, mint pl.

lehetővé teszi a hangképzést,

intenzív légcsere során részt vesz a hőleadásban,

a légzőmozgások – belégzés – segítik a vér szív felé történő áramlását az ún. negatív mellűri nyomás – a légköri nyomásnál kisebb – kialakítása révén.

A lebontó anyagcserében keletkező szén-dioxid felhalmozódása veszélyeztetné a szervezetünk homeosztázisát, tekintve, hogy vízben oldódva szénsavvá alakul, ami a testfolyadékok kémhatását savas irányba tolja el. Ebben az értelemben a légzőszervrendszer kiválasztó működést is végez.

A terminális oxidációhoz szükséges oxigént, ill. az elsősorban a citrát ciklusban keletkező felesleges szén-dioxidot légzési gázoknak nevezzük.

A légzést fizikai és kémiai folyamatként is értelmezzük. Fizikai értelemben beszélhetünk

gázcseréről, ill.

légcseréről.

A diffúzión alapuló gázcsere lehet

külső, ha a gázok kicserélődése a testfolyadék – pl. vér – és a levegő között zajlik a légzőszerv – tüdő – felületén.

Belső gázcseréről akkor beszélünk, ha a légzési gázok a testfolyadék (vér) és a szövetek között cserélődnek ki a kapillárisok határfelületén.

A légcsere a tüdő és a külső légtér között zajló, nyomáskülönbségen alapuló levegőáramlás.

Kémiai értelemben légzésnek a biológiai oxidáció folyamatát értjük, ekkor a folyamatot sejtlégzésnek is nevezzük.

Az ember az életveszély kockázata nélkül éhezhet 1-2 hétig (egyes óriáskígyók, akár 2 évig), szomjazhat 1-2 napig, ezzel szemben 10 mp-en belül elveszti az eszméletét, 4-5 perc után már helyrehozhatatlan károsodásokat szenved, ha a kp.-i idegrendszer oxigénellátása megszűnik.

Pihenő felnőtt ember oxigénszükséglete percenként 250 ml, amely fokozott izommunka esetén elérheti a 20-szorosát is. A termelődő szén-dioxid folyamatos eltávolítása legalább ennyire fontos, hiszen felhalmozódása esetén a vérben szénsavként a kémhatást savas irányba tolja el, ami szintén eszméletvesztéshez vezet.

A légzőrendszer felépítése

A légzőszervrendszerhez tartoznak

a légutak,

a tüdő,

a mellhártyák,

a kisvérköri erek,

továbbá tágabb értelemben

a mellkas, a légzőizmokkal együtt, ill.

a légzésszabályozásban résztvevő idegrendszeri képletek, receptorok.

A levegő a tüdő légzőfelszínéig a légutakon keresztül jut el. A felső légutakhoz tartozik

az orrüreg, a szájüreg,

a garat, ami a légzőrendszer és a tápcsatorna közös szakasza,

az alsó légutakat

a gége,

légcső,

főhörgők, egyre kisebb hörgők, hörgőcskék alkotják,

melyek a léghólyagokba torkollva végződnek.

Az alsó légutak a főhörgőktől kezdve a tüdőben futnak.

Nyugodt légzés esetén a levegő az orron, ill. az orrüregen keresztül jut a légutakba. Megkülönböztetjük az orr külső részét és belső üregrendszerét.

Az orr külső részét

csontos – orrcsont –,

porcos,

részben tömör kötőszövet alkotja,

kívülről bőr, belső részét nyálkahártya borítja, sok faggyúmiriggyel és szőrtüszővel.

Az orrüreg igen bonyolult járatrendszer, részben a külső orrban, részben a koponya üregrendszerében található. Az orr üregrendszere

két nagyobb üregből és

az azokból nyíló melléküregekből áll.

A nagyobb üregek – melyeket középen a csontos, ill. porcos orrsövény választ el – az külső orrnyílásokkal kezdődnek és a belső orrnyílásokkal nyílnak a garatba. Az orrüreg hátsó részének külső, oldalsó falain helyezkedik el a 3 pár csontos orrkagyló – alsó, középső, felső – amelyek növelik az orrüreg belső felületét és kialakítják a megfelelő légáramlatokat.

A melléküregek az orrüreg kiöblösödéseként fejlődnek ki. Ilyen

az arcüreg,

a homloküreg,

a rostacsontok üregei,

az ékcsonti üreg.

Az orr üregrendszerét – a melléküregeket is – nyálkahártya béleli, felületét csillós hengerhám fedi, amelyben igen sok nyálkatermelő mirigysejt van. A csillók csapkodási iránya olyan, hogy a nyálkába beletapadt port a garat felé hajtja, ahonnan a szennyeződések a nyeléssel a gyomorba kerülnek. A hám alatti kötőszövet igen gazdag mirigyekben, erekben. Az orrüreg felső részén található az idegi eredetű, kemoreceptorokban gazdag szaglóhám.

Nyugodt légzés esetén a levegő az orrüregen keresztül jut az alsó légutakba, így feladata

a nyálkahártya bő vérellátása révén az áthaladó levegő felmelegítése,

nagyszámú mirigye miatt a párásítása,

a szőrzete, ill. a csillózata pedig a pormentesítést biztosítja.

Rezonátorüregként részt vesz a hangképzésben,

ellátja a szaglóműködést.

4.5.3. Hangképzés

Az alsó légutak a gégével nyílnak a garatból. A gége

porcokból,

kötőszövetes lemezekből,

izmokból álló,

nyálkahártyával bélelt üreges szerv.

A gége porcai

a pajzsporc,

a gyűrűporc,

a kannaporcok és

a gégefedőporc.

A porcok közül a legnagyobb a pajzsporc, mely elölről határolja a gégét, két egymással elöl összetalálkozó lemezből áll. A két lemez által bezárt szög az életkorral változik, ill. másodlagos nemi jelleg, férfiaknál a pajzsporc lemezei hegyesszöget zárnak be, nőknél és gyerekeknél a bezárt szög tompább. Minél kisebb a lemezek által bezárt szög, annál hosszabbak a hangszalagok és ennek megfelelően annál mélyebb a hang fekvése. A mély hangú férfiak pajzsporcának csúcsi része erősen előre ugró, ez az ádámcsutka.

A pecsétgyűrűhöz hasonlító gyűrűporc a pajzsporc alatt található. A hátrafelé néző “pecsét” felső széléhez ízesülnek a páros, háromoldalú, piramis alakú kannaporcok.

A kannaporcok alapjánál erednek a hangszalagok.

A gégefedő porca felülről határolja a gége nyílását, levélszerű, rugalmas porcból álló lemez. Helyzeténél fogva megakadályozza, hogy nyeléskor a falat a légcsőbe jusson.

A gége porcait erős kötőszövetes lemezek tartják egybe.

A gége porcai közül a kannaporcok mozgékony ízületekkel kapcsolódnak a gyűrűporchoz, aminek köszönhetően a porcok között kifeszülő nyálkahártyalemezek és ezek széli részei, a hangszalagok a gége űrterének alakját változtatni képesek. A porcokat több harántcsíkolt izomköteg mozgatja.

A hangszalagok - melyek hámszövetből, kötőszövetből és vázizomszövetből épülnek fel – a kannaporcok és a pajzsporc között feszülnek ki, a köztük levő háromszögletű nyílás a hangrés, amely normális légzés alatt nyitott, háromszög alakú. A két hangszalag összezáródásával a gége egyrészt légmentesen lezárható, másrészt a kiáramló levegő általi rezgésük hangok képzésére teszi őket alkalmassá.

Hangképzéskor a hangszalagok közelednek egymáshoz, a hangrés szűkül, a kiáramló levegő megrezegteti a hangszalagokat, aminek következtében a felettük levő légoszlopban rezgéshullámok – hanghullámok – keletkeznek.

A hang magassága a hangszalagok vastagságától, hosszától, feszességétől és a hangrés alakjától függ. A szűkebb hangrés és a kifeszült, ill. rövidebb hangszalagok magas hangot eredményeznek. A hangmagasság érzetét a rezgésszám/frekvencia határozza meg.

A hangerő a kiáramló levegő mennyiségétől és sebességétől függ. Lásd még 4.8.1.10. fejezet.

Az egyes magán- és mássalhangzók képzésében a gégén kívül a garat, a nyelv, az ajkak, a fogak, a száj-, és az orrüreg is részt vesznek.

Az egyes emberek hangszíne eltérő, aminek az az oka, hogy a személyekre jellemző hangképzéskor a gégében keletkezett alaphangok az egyénenként különböző felületekről – fogakról, nyelvről, szájpadlásról –, és a rezonátorüregekből visszaverődve különböző erősségű felhangokkal dúsulnak.

A felhangok (más szóval részhangok) egy zenei hanggal egy időben megszólaló, de külön nem hallható hangok sora. A hangzó test anyaga, alakja és mérete mellett a részhangok mennyisége és ereje határozza meg a hangszínt: azonos magasságú hangok ezért szólnak másképpen a különböző hangszereken és énekhangokon.

A légcső C alakú porcokból (20) felépülő, nyálkahártyával bélelt cső. Mögötte, hozzá szorosan kapcsolódva helyezkedik el a nyelőcső. A légcső nyálkahártyáját csillós hengerhám borítja, a hámban sok nyálkatermelő kehelysejttel. A csillók csapkodása a garat felé áramoltatja a nyálkarétegbe tapadt port.

A légcső két főhörgőre oszlik, melyeket porcgyűrűk merevítenek, de egyébként a légcsővel azonos felépítésűek.

A két főhörgővel a légutak a tüdőben folytatódnak. A főhörgők egyre kisebb átmérőjű hörgőkre és hörgőcskékre ágaznak, amik végül a léghólyagokban végződnek. Az elágazódások bonyolult rendszere az ún. tüdőfát hozza létre.

A főhörgőktől a hörgőcskék felé haladva folyamatosan változik a légutak falának szerkezete. A fal felépítésében egyre kevesebb a porcszövet – a hörgőcskék falából már teljesen hiányoznak a porcok –, egyre több a kötőszövet és a simaizomszövet, a hámszövet is egyre laposodik, a léghólyagok falában már laphám található.

A tüdő a mellüregben található páros szerv, oldalról a mellkasfal, alulról a rekeszizom határolja, felső csúcsa a kulcscsontig nyúlik. Alakja kúphoz, állománya szivacshoz hasonlítható. A két tüdő egymás felé eső felszínein találhatók a tüdőkapuk, ahol a tüdők erei és a főhörgők lépnek be, ill. ki. A tüdőt mély hasadékok lebenyekre tagolják, a jobb 3, a bal 2 lebenyből áll.

A tüdőben a legutolsó hörgőcskeelágazások a szőlőfürtszerű léghólyagokba nyílnak, amelyeket léghólyagocskák bonyolult rendszere épít fel. A léghólyagocskák felülete a légzőfelület, emberben elérheti a 150 m2-t, itt zajlik a külső gázcsere. Ennek megfelelően faluk igen vékony, felszínüket laphámsejtek borítják.

A tüdő a mellkasban saját térfogatánál nagyobb teret tölt ki, a mellhártyák által a tüdő mintegy ki van feszítve a mellkas belső felszínére. A mellhártya a nagy savós hártyák – hashártya, szívburok, mellhártya – egyike. A két tüdőnek külön mellhártyarendszere van, melyek zsákszerűen veszik körül a tüdőfeleket. A mellhártyának két lemeze van, a külső lemez a mellkas belső felszínére, a belső lemez a tüdő külső felszínére tapad. A két lemez között súrlódást csökkentő savós folyadék található, aminek a nyomása mindig kisebb, mint a tüdőben a levegő nyomása, így a tüdő kifeszül a mellkas falára.

Légzőmozgások

A külső légtér és a tüdő légtere közötti légcserét a mellkas térfogatát változtató légzőmozgások teszik lehetővé. A tüdőnek saját izomzata nincs – leszámítva az egyes légutakat szűkítő simaizmokat –, így önálló mozgásra képtelen, a mellhártyák közvetítésével belülről rátapad a mellkasfalra, passzívan követi annak mozgását, térfogatváltozásait. Ez a térfogatváltozás a vázizmok közé sorolható, légzőizmoknak nevezett

bordaközi izmok és

a rekeszizom működésének köszönhető.

Nyugodt belégzéskor

a külső bordaközi izmok felemelik a mellkast, ill.

a kupolaszerű rekeszizom összehúzódva ellaposodik.

Az aktív izomösszehúzódásoknak köszönhetően

a mellüreg térfogata megnő,

a tüdő kitágul,

s benne a nyomás lecsökken,

így a levegő kívülről a tüdőbe áramlik.

Attól függően, hogy a belégzésben mely izmok működése dominál, megkülönböztetünk hasi légzést és mellkasi légzést.

A hasi légzésben a rekeszizom vesz főleg részt, ez inkább a tüdő alsóbb részeit tölti meg levegővel, a férfiak, a gyerekek, ill. a sportolók körében gyakoribb.

A mellkasi légzésnél inkább a bordaközi izmok működése hangsúlyosabb, így elsősorban a tüdő felső része telik meg levegővel, ez inkább a nőkre jellemző.

Erőltetett belégzéskor a vállizmok is szerepet játszanak a váll felemelése révén a mellkas térfogat növekedésében.

Nyugodt kilégzés során

a mellkas visszatér alaphelyzetébe,

térfogata csökken,

a tüdőben a levegő nyomása megnő,

aminek következtében kiáramlik a tüdőből.

A nyugodt kilégzés passzív folyamat, a belégzőizmok elernyedése miatt történik, a mellkas súlyánál fogva nehezedik rá a tüdőre, s összenyomja. Ezt segíti a tüdő szövetének nagyfokú rugalmassága, ami a tüdőt összehúzni igyekszik.

Erőltetett kilégzéskor már ún. járulékos kilégzőizmok is közreműködnek, mint pl.

a belső bordaközi izmok, amelyek összehúzzák a mellkast, ill.

a hasizmok, amelyek a belekre gyakorolt nyomásuk révén erősebben bedomborítják a rekeszizmot a mellüregbe (hasprés).

A légzőműködések szabályozásáért felelős idegi központok az agytörzsben vannak. A légzőmozgások szabályozásában a legfontosabb inger a vér szén-dioxid-tartalma, koncentrációjának növekedése a belégzés kiváltásáért felelős neuroncsoport aktivitását fokozza.

A légcsere térfogati jellemzői

Nyugodt légzés esetén az egyszeri légvétellel ventillált 0,5 l (dm3) levegőt légzési térfogatnak nevezzük.

A légvételenként kicserélt levegő térfogatát megszorozva a percenkénti légvételek számával, megkapjuk a légzési perctérfogatot. Nyugodt légzés esetén a perctérfogat 8 l, mivel percenként 16-szor veszünk levegőt, légvételenként 0,5 l levegőt kicserélve.

Fizikai, ill. pszichés terhelés hatására a perctérfogat jelentősen fokozódhat, ami egyrészt a megnövekedett légzésszámnak, ill. a megnövekedett légzési térfogatnak köszönhető.

Erőltetett belégzéskor további 2,5 l levegőt tudunk beszívni, amit belégzési tartaléknak hívunk.

Erőltetett kilégzés során 1,5 l levegőt tudunk még kipréselni a tüdőből, ezt kilégzési tartaléknak tekintjük.

Ekkor még mindig marad levegő a tüdőben, amit semmilyen körülmények között nem tudunk kifújni, ez a maradék levegő, kb. 1 l.

Az egy légvétellel maximálisan beszívott, majd erőteljesen kifújt levegő térfogatát vitálkapacitásnak nevezzük, kb. 4,5 l.

A légcsere térfogati változásait spirométerrel lehet meghatározni.

Fizikai terhelés során – az intenzív izomműködés energiaszükségletének fedezéséhez – fokozódik a biológiai oxidáció, mely eredményeképp nő a vér CO2- koncentrációja, ami a légzőműködések intenzitásának – a légzési perctérfogatnak – növekedését eredményezi.

Ugyanakkor minél intenzívebb fizikai terhelésnek van kitéve egy szervezet, annál több oxigénre van szüksége a működő izmok energiaellátása érdekében. Az oxigénfelvevő képesség azonban korlátozott és egyénileg változó. A test által maximálisan felvehető és szállítható oxigén mennyiségét a V(O2)max értékkel adhatjuk meg. A V(O2)max megadja pl., hogy a test 1 kilogrammja hány milliliter oxigént szállít és vesz fel percenként (ml/kg/min).

A V(O2)max értéke kor-, nem- és edzettségfüggő. Az életkor előrehaladtával a légzőrendszer rugalmasságának elvesztése, a mellkasfal merevségének növekedése, a légzőizmok erejének csökkenése, a légzőfelület és a tüdőt ellátó kapillárisok csökkenése korlátozza a V(O2)max értékét.

A megnövekedett oxigénigényt

az edzett szervezet a légzésszám növekedése mellett a légzések mélységének növelésével,

az edzetlen szervezet inkább a légzésszám fokozásával biztosítja.

Tehát pl. futás közben egy sportoló percenkénti légzésszáma kevesebb, mint egy nem sportolóé, miközben légzési perctérfogatuk közel azonos. A fizikai igénybevétel hosszú távon a tüdő levegőbefogadó képességének növekedésével jár, aminek egyenes következménye a tüdő vitálkapacitásának növekedése. Ennek értéke átlagos felnőtt szervezet esetében 4,5 dm3 körüli, sportolóknál és fúvós hangszeren játszó zenészeknél elérheti akár a 6-7 dm3-t is.

Az ábra a légzési perctérfogat változását mutatja különböző intenzitású 5 perces fizikai aktivitás során.

A táblázatból megállapítható, hogy a vitálkapacitás mértékét meghatározza a kor és a nem (lányoknál kisebb), ugyanakkor fiatalabb korban az értékek kevésbé függenek a nemtől és az edzettségi állapottól.

4.5.5. A légzés és a légzőrendszer egészségtana

A légzőszervrendszeri megbetegedéseket okozhatják

örökletes tényezők,

különféle fizikai-kémiai környezeti ártalmak, ill.

kórokozó szervezetek.

Az egyik leggyakoribb, viszonylag enyhe lefolyású rendellenesség az orrnyálkahártya-gyulladás, mely különböző eredetű gyulladások összefoglaló neve. Típusai

az allergiás eredetű, ún. szénanátha és

a heveny fertőzéses, hurutos, közönséges nátha.

A szénanátha egyike a legelterjedtebb allergiáknak. A szénanáthát leggyakrabban

növényi pollenek vagy különféle penészek, ill. háziporok – poratkák ürüléke – okozhatják.

Tünetei az orrfolyás, szemkönnyezés, tüsszögés, viszketés.

A közönséges nátha az orr nyálkahártyájának

hurutos – intenzív váladéktermeléssel járó – gyulladása, a leggyakoribb megbetegedések egyike, legtöbbször egyszerű meghűlésből ered,

bakteriális, ill. vírusfertőzés okozza.

A garatgyulladás vagy torokgyulladás rendszerint

bakteriális vagy virális eredetű.

Jellemző, hogy a garatot bélelő nyálkahártya gyulladt, továbbá láz, és a nyaki nyirokcsomók duzzanata tapasztalható.

Kezelése leginkább antibiotikumokkal történik.

A középfülgyulladás rendszerint a felső légutak gyulladásos folyamataival hozható kapcsolatba, tekintve, hogy a garat a fülkürtön keresztül kapcsolatban áll a középfüllel, s így az ide bejutó kórokozók idézik elő a gyulladást.

Rekedtség esetén

az emberi beszédhang színezete megváltozik, a beteg nem tudja teljesen kontrollálni a hangképzést és fokozni a hangerejét.

A rekedtség közvetlen oka a hangszálak megvastagodása, melynek a hátterében egyszerű gége- és hangszálgyulladás áll. A rekedtség társulhat felső légúti fertőzéshez, de okozhatja túlzott mértékű dohányzás vagy a hangszalagok túlerőltetése is.

A hörghurut

a hörgők fokozott váladéktermelésével járó gyulladásos megbetegedése.

Leggyakrabban valamilyen vírus vagy baktérium okozza, általában a nátha szövődménye. Ha nem gyógyul, a folyamat előrehaladtával tüdőgyulladás alakulhat ki.

A leggyakoribb tünetek a köhögés, rossz közérzet, hátfájás, váladékképződés, hőemelkedés.

Az asztma

az alsó légutak krónikus gyulladásos betegsége,

amit rohamokban jelentkező nehézlégzés kísér. Asztmás roham alatt a hörgőfal simaizmai összehúzódnak, a hörgők keresztmetszete beszűkül, sűrű, tapadós váladék zárja el a levegő útját, ami köhögést, sípoló kilégzést vagy mellkasi szorító érzést, légszomjat eredményez.

A tüneteket leggyakrabban allergia okozza, de kiválthatja légúti vírusfertőzés, levegőszennyezés, fizikai terhelés és pszichés tényezők egyaránt.

A tuberkolózis (tbc)

okozója a Koch-féle baktérium. A kór cseppfertőzés útján terjed.

A betegség elsődlegesen a tüdőt támadja meg, de ha a baktériumok a vérárammal szétszóródnak, megtámadhatják a központi idegrendszert, a nyirokrendszert, a keringési rendszert, az ivarszerveket, a húgyutakat, a csontokat, az ízületeket és még a bőr felületét is. A tbc-s beteg tüdejében rögök, gümők keletkeznek. A gümő latinul tuberculum, innen ered a betegség neve (gümőkór).

Tünetei: mellkasi, ill. hátfájás, vér felköhögése, nem szűnő köhögési rohamok, valamint láz, testsúlycsökkenés és gyakori fáradtság.

A tuberkulózis megelőzésére szolgáló BCG-oltás Magyarországon kötelező, kezelése antibiotikummal történik. A kórokozó fertőzőképességétől, ill. a szervezet immunrendszerének állapotától függ, hogy a szervezetbe jutott baktérium képes-e betegséget okozni. Általában a legyengült immunrendszerű, rossz egészségügyi állapotban lévő, nem megfelelő higiéniás viszonyok között élő emberek vannak jobban kitéve a fertőzés veszélyének.

A tüdőgyulladás elsősorban

a léghólyagokat és a környező szöveteket érinti. A tüdőgyulladás nem egyféle betegség, hanem sok fajtája van, amelyeket különböző mikroorganizmusok, vírusok, baktériumok, gombák és egyéb környezeti ártalmak okoznak.

A tüdőgyulladást elsődlegesen a belégzéssel bejutott, az ép tüdő felületén megtapadt kórokozók váltják ki. A másodlagos tüdőgyulladás az influenza egyik leggyakoribb szövődménye. Az influenza miatt a légúti hám sérülései teszik könnyebbé a gyulladást okozó baktériumok behatolását.  Ritkábban maró gáz, füst vagy por, permet is okozhat tüdőgyulladást.

Leggyakoribb tünetei a köpettel járó köhögés, mellkasi fájdalom, láz és nehézlégzés. Tüdőgyulladás gyanúja esetén a mellkast sztetoszkóppal hallgatják meg. A tüdőgyulladás rendszerint megváltoztatja a sztetoszkópban hallható légzési hangokat, a tüdőből szörtyögésre emlékeztető hang hallható. A tüdőgyulladás diagnózisát a mellkasröntgen erősíti meg.

A dohányzás hazánkban az alkoholfogyasztás után a második legveszélyesebb legális droghasználat, Magyarországon az áldozatok száma évente közel 28 ezer. A cigarettában 50 vegyületről ismert, hogy rákkeltő hatású. A dohányban lévő nikotin nagyobb mennyiségben halálos méreg, kis mennyiségben pedig élénkítő hatású,

az agy bizonyos területein az idegsejtek nikotinikus acetilkolin-receptoraihoz kötődik,

fokozza a szívműködést, emeli a vérnyomást,

oldja a szorongásokat, javítja a kedélyállapotot.

A nikotin azért nem okozhat mérgezést, mert lebomlása nagyon gyors, halálos dózisban nem képes felhalmozódni a szervezetben. A nikotin a központi idegrendszerben az ún. jutalmazó központokban dopamin felszabadulását váltja ki. A dopamin felelős a nikotin-függőség kialakulásáért.

A dohányzás

a tüdő-, a gége-, a szájüreg-, a nyelőcső- és a húgyhólyagrák egyik fő rizikófaktora.

A tüdőrákos megbetegedések 80%-áért felelős.

A dohányfüsttel bekerült szén-monoxid, mivel jóval erősebben kötődik a hemoglobinhoz, mint az oxigén, megakadályozza a vörösvértestek oxigénszállítását.

A dohányfüst a légutak nyálkahártyáját fokozott nyálkatermelésre serkenti, ami pedig köhögésre ingerel, krónikus hörghurutot okoz, továbbá gátolja a légutak csillóinak működését, ezért a szennyeződések eltávolításának hatékonysága csökken.

A léghólyagocskák közötti válaszfalak felszívódnak tüdőtágulatot eredményezve (COPD), aminek következtében jelentősen csökken a légzőfelület.

Csökken a tüdőben a felületaktív váladék termelődése is, ami a léghólyagocskákat borító folyadékfilm felületi feszültségének növekedését és a légzőfelszínek összetapadását eredményezi.

Megnő az agyvérzés, a szívkoszorúér betegség, az infarktus, az érszűkület kialakulásának kockázata.

A várandósság alatti dohányzás növeli a magzati halálozás, a koraszülés, a fejlődés visszamaradásának a valószínűségét, a szoptatás alatt károsítja a csecsemő egészségét, mivel az anyatejbe bekerülnek a dohányfüst méreganyagai.

A dohányfüstös környezet a nemdohányzók egészségét is veszélyezteti (passzív dohányzás).

A tüdőrák a hörgőkben vagy a tüdő szövetében kialakuló rosszindulatú daganat. Kialakulását eredményezhetik a dohányzáshoz köthető kátrányszármazékok, ill. okozhatja légszennyeződés, azbeszt, egyéb vegyi- és radioaktív anyagok.

A légutakba került idegen test – pl. étel, folyadék – légúti elzáródást okozhat, ami az oxigén-utánpótlás megszűnése miatt életveszélyes állapothoz vezethet. A mentők kiérkezéséig minél hamarabb kezdjük meg az elsősegélynyújtást. Próbáljuk eltávolítani az idegen testet, köhögtessük a sérültet, ütögessük a lapockák közötti területet, ill. gyakoroljunk hirtelen nyomást a bordák alatti hasi részre. Ha a sérült eszméletlen, fektessük stabil oldalfekvésbe.

Gázmérgezésről

akkor beszélünk, ha egészséget károsító vagy életveszélyt okozó gázok – pl. szén-monoxid, szén-dioxid, nitrogén-oxidok, klórgáz stb. – kerülnek a szervezetbe.

Ezek egy része tüdővizenyőt okoz, ami által nehezítik az oxigén vérbe történő bejutását, mások a hemoglobinhoz erősen kötődve megakadályozzák az oxigénszállítást.

A segítségnyújtás első lépése a mérgezés okának a megszüntetése, a sérült szabad levegőn történő elhelyezése.

4.5.4. A szabályozás

A légzés szabályozása

A légzés szabályozása lényegében a légzőizmok – rekeszizom és bordaközi izmok – működésének szabályozását jelenti. Automatikus reflexes működés, amely bizonyos határok között akaratlagosan szabályozható.

Az agytörzs területén – nyúltvelő és a híd – találhatók a légzés szabályozásáért felelős idegi központok. A nyúltvelőben megkülönböztetünk belégző- és ún. kilégzőközpontot.

Belégzőközpont, a nyugodt légzés alapritmusát generálja automatikusan,

a kilégzőközpontnak csak erőltetett légzésben van szerepe.

A központi neuronok a nyúltvelőből az idegrostjaikat leküldik a gerincvelőbe a légzőizmok mozgató idegsejtjeihez (mellső szarvi mozgató neuronokhoz), melyek, mint végrehajtó neuronok, közvetlen kapcsolatban vannak a légzőizmokkal.

A légzés szabályozásában

kémiai – a vér és az idegszövet sejtközötti állományának CO2- és O2-tartalma – és

a tüdőből származó mechanikai ingerek játszanak szerepet.

A kémiai ingereket

részben a szívhez közeli erek falában található kemoreceptorok,

részben maguk a szabályozó központok képesek felfogni.

A belégzésben a vér széndioxid-koncentrációja ill., ami ezzel arányos, az idegszövet H+-koncentrációja a legfontosabb inger, mivel ezek a belégzőközpont működését serkentik.

A nyugodt kilégzésben a tüdő falában található feszülésérzékeny mechanikai receptorok játszanak szerepet, mivel a tüdő kitágulásakor – belégzés végén – gátolják a belégzőközpont aktivitását, megszakítva a belégzőmozgásokat, utat adva a passzív kilégzésnek (Hering-Breuer-reflex).

A nyugodt légzésben tehát csak a belégzőközpont ritmikus működésének van szerepe, a kilégzőközpont csak erőltetett (be-) és kilégzésnél szerepel, a járulékos légzőizmokat idegzi be (pl. belső bordaközi izmok, hasizmok stb.).

A nyúltvelői légzőközpont aktivitását módosíthatják

a gerincvelőből felszálló idegi hatások (mechanikai vagy hőhatások; a túl hideg vagy a túl meleg, illetve ütődések, simogatások),

a híd központjai (összerendezik, ritmikussá teszik a légzőmozgásokat, serkentik, ill. gátolják a nyúltvelői központokat),

a hipotalamusz és a limbikus rendszer (közvetítik a belső környezeti hatásokat, ill. emocionális (érzelmi) változásokat (sóhaj)),

a nagyagykéreg (bizonyos határok között akaratlagos légzésszabályozást tesz lehetővé, vagy a beszéd és az éneklés kivitelezésében játszik szerepet).

A vérkeringés szabályozása lásd még 4.6.4. fejezet

A vér szén-dioxid-tartalmának változása nemcsak a légzőműködéseket befolyásolja, hanem hatást gyakorol a vérkeringésre is. A vérkeringés szabályozása a szívműködés és a vérnyomás szabályozását jelenti, elsődleges központjai szintén az agytörzsben találhatók, melyek együttműködnek a légzés szabályozásában szerepet játszó neuronokkal. A vérnyomás szabályozásában a különféle

idegi és

hormonális mechanizmusok

többnyire az erek falában található simaizmok tónusára gyakorolt hatás révén, azok

szűkületét vagy

tágulatát,

így a vérnyomás

emelését vagy

csökkenését eredményezik.

A hormonok vérnyomásemelő hatásúak:

adrenalin, érszűkítő,

vazopresszin (ADH), vízvisszaszívás révén,

aldoszteron, sóvisszaszívás révén.

Az idegi szabályozás

Az agytörzsi hálózatos állomány nyúltvelői szakaszában két egymással ellentétesen működő központ van.

Az ún. „pressor” központ működése

érszűkítő hatású,

növeli a vérnyomást és

a szívfrekvenciát.

A „depressor” központ

gátolja a pressor központot, így

vérnyomáscsökkentő hatású,

továbbá a X. agyidegen keresztül lassítja a szív működését.

Mindkét nyúltvelői központ a gerincvelő oldalsó szarvában lévő központi vegetatív neuronokra van hatással,

a pressor központ aktiválja,

a depresszor központ gátolja működésüket.

A magasabb agyi központokból (hipotalamusz, limbikus rendszer) származó ingerületek (pl. a düh) további befolyást gyakorolnak a keringési rendszer állapotára.

Az idegi központok működésére hatást gyakorló receptorok – a légzés szabályozásához hasonlóan – szintén

a szívhez közeli erek falában, ill.

a központi idegrendszerben találhatók.

Ezek részben

a vér szén-dioxid- és oxigén-tartalmára érzékeny kemoreceptorok, ill.

a vérnyomás emelkedését érzékelő nyomásreceptorok.

A vér széndioxid-koncentrációjának az emelkedése (és az idegszövet sejtközötti állományának pH-csökkenése), ill. az oxigén mennyiségének a csökkenése a IX. agyideg érzőrostjai közvetítésével serkenti a presszor központ működését, ezáltal a vérnyomás emelkedését és a szívfrekvencia – pulzus – növekedését eredményezi.

Aortaívreflex

A legfontosabb vérnyomásszabályozó a mindennapi életben!

Inger: vérnyomásemelkedés.

Receptor az aortaív falában, (1)

depressor kp. aktiválás, pressor kp. gátlás, (2)

gerincvelői vegetatív központok gátlása,

az érfalak tónusának csökkenése, értágulás, vérnyomás csökken, (5)

X. paraszimpatikus agyideg közvetlenül gátolja a szinuszcsomót, (3)

szívfrekvencia csökken,

perctérfogat csökken.

A légzőmozgásokkal kapcsolatos nyomás- és térfogatváltozások

Belégzés során a tüdőben eleinte csökken a nyomás, majd a folyamat második felétől ismét növekedik, amíg el nem éri újra a légköri nyomás – 760 Hgmm, 101 kPa – értékét.

Kilégzéskor eleinte növekedik a nyomás a tüdő légterében, majd a folyamat második felétől elkezd csökkenni addig, ameddig egyenlő nem lesz ismét a légköri nyomással.

A mellhártya két lemeze között a nyomás végig kisebb, mint a tüdőben, ami biztosítja, hogy a tüdő rátapadjon a mellkas belső felszínére. A különbség a tüdőben mérhető nyomásváltozáshoz képest, hogy a belégzés során mindvégig csökken, a kilégzés során pedig mindvégig nő a nyomás a két lemez között. Amennyiben a mellhártya két lemeze közé levegő kerül, a tüdőben található rugalmas rostoknak köszönhetően a tüdő kis gombóccá ugrik össze, s így képtelen követni a mellkas mozgását. Ez a jelenség a légmell.

Az áramlásintenzitás alakulása nyugalmi és erőltetett légzés során grafikusan egyszerűen megjeleníthető.

A vízszintes tengelyen a tüdőben lévő levegő térfogata látható a vitálkapacitás %-ában, a szokásostól eltérő módon feltüntetve, az értékek jobbról balra növekednek.

A függőleges tengelyen az áramlásintenzitás változásait látjuk. A 0 vonal feletti pozitív értékek a kilégzési, a vonal alatti negatív értékek a belégzési intenzitás értékei.

Az ábrán kisebbik kör tünteti fel a nyugalmi légzés, a nagyobb görbe az erőltetett légzés áramlásintenzitását.

Légzésfunkciós vizsgálattal (spirometria) meghatározható az áramlásintenzitás, melynek segítségével a tüdő térfogatviszonyai, a légutak átjárhatósága, a légzési mechanizmus épsége vizsgálhatók. A vizsgálat a légúti betegségek feltárásának egyik bevett módszere is. A betegségek alapvetően két nagy csoportba sorolhatók:

a légutak beszűkülése okozta (ún. obstruktív) tüdőbetegségek (pl. asztma);

a tüdő tágulékonyságának csökkenése miatt fellépő (ún. restriktív) tüdőbetegségek.

Az ábrán

A kék görbe tartozik az obstruktív,

a barna görbe tartozik a restriktív betegségekhez.

A légzőrendszer nyomás- és térfogatváltozásainak összefüggéseit a Donders-féle tüdőmodellel demonstrálhatjuk.

A kísérletet

egy olyan harang alakú üvegbúrával (mellkas) végezzük,

amit alulról egy gumimembrán (rekeszizom),

felülről pedig egy kétfuratú gumidugó zár el.

Az egyik furatban egy elzárható üvegcső található (melynek nyitásával a légmellt demonstrálhatjuk),

a másikban egy olyan üvegcső (légcső), amelyre

egy rugalmas léggömb (tüdő) csatlakoztatható.

A Donders harang és a léggömb közötti tér a mellhártyák közötti teret,

a léggömb belső tere a tüdő belső terét modellezi.

A rekeszt modellező gumimembránt lehúzva a harang és a tüdő közötti térben a légköri nyomásnál alacsonyabb nyomást hozunk létre, a változást a léggömb rugalmas fala passzívan követi, kitágul és levegő áramlik a belsejébe (belégzés).

A gumilapot elengedve, az visszatérve eredeti helyzetébe, fokozza a nyomást a harang belsejében, a léggömb összenyomódik és a levegő kiáramlik (kilégzés).

Gázcsere, a légzési gázok szállítása lásd még 4.6.1. fejezet

A léghólyagocskák felülete a légzőfelület, emberben elérheti a 150 m2-t, itt zajlik a külső gázcsere. Ennek megfelelően faluk igen vékony. A léghólyagocskák felszínén többféle sejttípust különböztetünk meg, találhatók itt

laphámsejtek, ezek képezik a légzőfelületet, továbbá

fagocitáló sejtek (makrofágok), melyek a léghólyagokig eljutott porszemcséket kebelezik be, ill.

felületaktív anyagot termelő sejtek, ezek váladéka csökkenti a léghólyagocskákat borító folyadékfilm felületi feszültségét, s megakadályozza, hogy a nagyon kis átmérőjű (10 μm) léghólyagocskák felszíne kilégzéskor összetapadjon.

A léghólyagocskák közötti igen vékony válaszfalban vannak

a tüdő hajszálerei,

továbbá olyan kötőszöveti sejtek, amik a tüdő falában található nagy mennyiségű

rugalmas rostot termelik.

Az egyes légzési gázok diffúziójának az irányát a koncentrációkülönbségek, az ezzel arányos parciális nyomáskülönbségek határozzák meg.

A parciális nyomásérték az a részleges nyomásmennyiség, ami a gázkeverék összes nyomásából az illető komponensre jut. Pl. a levegő össznyomása 101 kPa, ebből 21 kPa jut az oxigénre, és kb. 0,04 kPa jut a szén-dioxidra.

A tüdőben a levegő összetétele különbözik a külső levegő összetételétől, a gázcsere miatt kevesebb oxigént és több szén-dioxidot tartalmaz.

A légzési gázok szállítása

A légzési gázok szállításában a vörösvértesteknek és a vérplazmának van alapvető szerepe.

Az oxigén a hemoglobinhoz kötötten,

míg a szén-dioxid elsősorban (70%-ban) HCO3- formájában szállítódik.

A vörösvértestek szárazanyagának   95 %-át a hemoglobin tölti ki, 4 alegységből felépülő, vörös színű, vas-porfirin komplexeket (hem) tartalmazó összetett fehérje. Az oxigén a hem vas-ionjához kötődik, miközben a fehérje harmadlagos és negyedleges szerkezete egyaránt megváltozik.

A hemoglobin oxigénnel való telítettségének a mértékét elsősorban a közeg oxigén-koncentrációja – s ezzel arányosan a parciális nyomása – határozza meg, melyet a szaturációval jellemzünk.

Az oxigénszaturáció tehát a hemoglobin oxigénnel való telítettségének százalékban kifejezett mértéke.

A grafikon a hemoglobin és a mioglobin szaturációját ábrázolja a közeg parciális oxigénnyomásának függvényében.

A hemoglobin a tüdőben telítődik oxigénnel (közel 100%-os a szaturáció), a szövetekben tapasztalható alacsonyabb parciális nyomáson pedig leadja azt.

A hemoglobin fontos tulajdonsága, hogy oxigéntelítettsége pH-függő. Ahogy csökken a vér pH-ja, úgy csökken az oxigénkötődés erőssége, ezért alacsonyabb pH-n a hemoglobinmolekulák könnyebben leadják az oxigént. Ez a jelenség biztosítja, hogy a működő szövetekben – ahol a keletkezett szén-dioxid oldódva növeli a H+-koncentrációját – a hemoglobin könnyebben adja le az oxigént. A tüdőben fordított a helyzet, ahol a magas oxigén-koncentráció – és magasabb pH – miatt a hemoglobin újra oxigénnel telítődik. A fentiek értelmében az oxigén, ill. a szén-dioxid szállítása összefügg egymással.

A szövetekben

a szén-dioxid a sejtekből a vérplazmába diffundál,

onnan a vörösvértestekbe jut, ahol egy enzim – szénsavanhidráz – hatására szénsavvá alakul,

ami elbomlik H+- és hidrokarbonát-ionra (HCO3-).

A protonokat a hemoglobin – oxigén leadása mellett – felveszi,

a felesleges HCO3- pedig kidiffundál a vérplazmába, s ott szállítódik.

A tüdőben az egyensúlyi folyamatok fordított irányba tolódnak el, melyek a szén-dioxid felszabadulását és a tüdő légterébe való diffundálását eredményezik.

Tehát a CO2

70%-a a fenti reakcióknak köszönhetően hidrokarbonát-ionok formájában szállítódik a vérplazmában,

ugyanakkor a szén-dioxid molekulák egy része (20%) a hemoglobinhoz kötődve,

ill. fizikailag oldódva (10%) a vérplazmában is eljut a tüdőbe.

A vérben nemcsak a légzési gázok oldódnak, hanem a levegőben lévő egyéb összetevők is, mint pl. kisebb mértékben a nitrogén. A keszonbetegség vagy más néven dekompressziós betegség olyan, akár halálos kimenetelű tünetegyüttes, ami akkor alakul ki, ha egy nagyobb nyomású térből hirtelen egy alacsonyabb nyomású térbe kerülünk. A keszonbetegség különösen búvárokat és a magasnyomású környezetben dolgozókat (pl. mélyépítők) fenyegeti. Nagy nyomású környezetben a vérgázok oldékonysága megnő a vérplazmában majd, ha a szervezet hirtelen alacsonyabb nyomású térbe kerül, a gázok oldékonyságának csökkenése miatt buborékok (elsősorban nitrogéngáz) keletkeznek a vérben és a szövetekben, melyek elzárhatnak kisebb ereket. A tüneteik annak megfelelően alakulnak ki, hogy milyen szerveket érinti az érelzáródás, kialakulhat rossz közérzet, fáradtság, ízületi fájdalom, bőrviszketés, izomgyengeség, bénulás, látászavarok, szédülés, egyensúlyzavar stb., súlyosabb esetben halál.

Magyar nyelvű ábrák forrása: http://physiology.elte.hu/

Emelt szintű érettségi feladatok

Megoldás

Megoldás

A Donders-modell

Ez a modell a légcserét szemlélteti (Donders-modell).

Az „A” jelű cső felül nyitott. Az üvegcsövek „C” nyílásaira egy-egy léggömböt erősítettek (D). Az „E” jelű rugalmas membrán alulról zárja le az üveghengert. A berendezés felirata: húzd lefelé a membránt és figyeld meg, mi történik!

1. Milyen látható változás történik a berendezésben?

………………………………………………………

2. Mely szervet vagy szervrészletet jelképezik

a betűkkel jelölt részletek ebben a tüdőmodellben?

(5 pont)

A: ……………………………………………………

B: ……………………………………………………

C: ……………………………………………………

D: ……………………………………………………

E: ……………………………………………………

Az alábbi grafikon néhány fizikai jellemző változásait mutatja a berendezésben. Tételezzük fel, hogy a kísérleti személy 2 másodpercen át gyorsan, egyenletes sebességgel lefelé húzta az „E” membránt, majd hosszabb ideig a kihúzott helyzetben tartotta.

3. Válassza ki az alábbiak közül és írja a betűk mellé, hogy a felsoroltak közül melyik görbe mit ábrázol a grafikonon! Az egyik betűhöz kétféle jelentés is társítható. (4 pont)

• a nagy üveghenger térfogata

• a nagy üveghengerben uralkodó légnyomás

• a léggömbökben uralkodó légnyomás

• a léggömbök térfogata

• a léggömbökbe áramló levegő sebessége

A: ……………………………………………………………………………………………..

B: ……………………………………………………………………………………………..

C: ……………………………………………………………………………………………..

D: ……………………………………………………………………………………………..

4. Melyik szakasz modellezi ebben a példában a belégzési fázist?

A) A 2. és 3. másodperc közötti.

B) A 3. és 4. másodperc közötti.

C) A 2. és 4. másodperc közötti.

D) A 2. és 5. másodperc közötti.

E) A 3. és 5. másodperc közötti.

5. Melyik szakasz modellezi ebben a példában a légzőizmok összehúzódásának fázisát?

A) A 2. és 3. másodperc közötti.

B) A 3. és 4. másodperc közötti.

C) A 2. és 4. másodperc közötti.

D) A 2. és 5. másodperc közötti.

E) A 3. és 5. másodperc közötti.

Megoldás

1. A léggömbökbe levegő áramlik / térfogatuk megnő.

2.

A: légcső

B: a mellhártya lemezei közti tér / mellkas

C: főhörgő

D: tüdő

E: rekeszizom / légzőizmok

3.

A: a léggömbökben uralkodó légnyomás

B: a nagy üveghengerben uralkodó légnyomás

C: a nagy üveghenger térfogata / a léggömbök térfogata

D: a léggömbökbe áramló levegő sebessége

4. D

5. C

Ábraelemzés

Az 1. ábra a tüdő egy részletét mutatja, egy tüdőhólyagocska és hajszálerek keresztmetszetét, valamint az azokat körülvevő kötőszöveti rostokat és sejteket.

1. A jellemzők alapján azonosítsa és nevezze meg az ábrán betűkkel jelölt részeket! (Egy betű csak egy helyen szerepelhet, de azonos szövettípus többször is előfordulhat.)

Megoldás

A légzés

A grafikonon az emberi légzési szervrendszer működése során fellépő térfogatváltozásokat ábrázoltuk:

1. A megfigyelhető információk alapján mi a grafikon függőleges tengelye (A)? 1p

2. Mit jelöl a grafikon vízszintes tengelye?

…………………………………………………………………….

3. Mely állítások igazak a légcsere B-vel jelölt szakasza alatt? 2p

4. Írja be a megfelelő relációs jelet (<, =, >) a két mennyiség közé!

5. Adja meg a következő számadatokat a grafikon alapján:

a) az ábrázolt belégzések száma (db): …………..;

b) a nyugodt kilégzést követően erőltetetten kilélegzett levegő térfogata (l): ………..;

c) a vitálkapacitás értéke (l):……………...

6. Mi változna meg, ha rövid ideig fizikai terhelésnek tennénk ki olyan személyt, aki nem edzett? 2p

7. Rajzolja be az ábrába, hogyan folytatódik a görbe, ha az ábrázolt utolsó időpillanatban légmell következik be!

Megoldás

1. B

2. idő

3. A, D (2 pont)

4. <, >, = (3 pont)

5. a) 8

b) 1

c) 4,8

6. C, D (2 pont)

7. Lefelé folytatódik a görbe.