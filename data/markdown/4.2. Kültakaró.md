4.2. Kültakaró

Emelt szintű vizsgakövetelmények 2024

4.2. Kültakaró

4.2.1. Bőr

Kulcsfogalmak

Felhám, irha, bőralja, faggyúmirigy, verejtékmirigy, tejmirigy, festéksejt, melanin, köröm, szőr, szőrtüsző, bőrreceptorok (hő, fájdalom, tapintás, nyomás), mitózis, szaru (keratin), bőrerek, kapilláriskeringés.

Gondolkodási művelet

Értse a bőr funkcióit (védelem, hőszabályozás érzékelés: fájdalom, tapintás, nyomás, hőingerek) és értse kapcsolatukat a bőr felépítésével. Ismertesse a bőr szerepét a hőszabályozás folyamatában.

Magyarázza a hám megújulását.

Értse a festéksejtek és a bőrpigment (melanin) szerepét.

Értelmezze az emberi faj bőrszínskáláját mint a biológiai sokféleség részét.

Ismerje fel mikroszkópos metszeten és ábrákon a bőr szöveti szerkezetét, ismertesse a részek funkcióit.

Hozza összefüggésbe a bőr kiválasztó feladatát a szervezet víztartalmának szabályozásával.

4.2. Kültakaró

A fejezet a követelményrendszer 4.2. pontja alapján készült.                          Készítette Vizkievicz András

4.2.1. Bőr

A bőr a legnagyobb szervünk,

testsúlyunk kb. 10-15 %-a,

összfelülete kb. 1,4-1,6 m2,

szervezetünket elhatárolja a környezettől, első védelmi vonal,

véd a külső, károsító mechanikai hatásokkal szemben,

véd a kórokozóktól,

véd a káros UV-sugárzástól,

véd a kiszáradástól,

részt vesz a hőszabályozásban,

hőszigetelésben,

kiválasztásban,

tápanyagraktár,

D vitamint termel,

legnagyobb érzékszervünk.

A szervezetünk egészségi állapotának indikátora.

A gerinces állatokéhoz hasonlóan az emberi bőrt is három réteg építi fel:

a felhám,

az irha és a

bőralja.

Felhám (epidermis)

A bőr legfelső rétege a felhám, szövettanilag többrétegű elszarusodó laphám.

A sejtek igen szorosan záródnak.

A hámréteg alsó sejtjei folyamatosan mitózissal osztódnak,

és az idősebb sejteket fokozatosan a felszín felé tolják,

a sejtek ellapulnak, szaruanyag (keratin) halmozódik fel bennük,

végül elpusztulnak, vékony szarupikkellyé alakulnak.

Egy hámsejt a h ám aljáról mintegy 28 nap alatt jut ki a legkülső hámsorba.

A szaruréteg véd a

kémiai és mechanikai hatásoktól,

csökkenti a párologtatást (véd a kiszáradástól),

akadályozza a kórokozók bejutását a szervezetbe.

Legvastagabb a talpon, tenyéren, legvékonyabb a szemhéjon.

Az igénybevételtől függően a szaruréteg gyorsabban vagy lassabban, de állandóan kopik, hámlik, és folyamatosan pótlódik az alsóbb rétegekből.

A bőr színét a felhám alsó részén elhelyezkedő pigmentsejtek adják. A bennük termelődő sötétszínű melanin elnyeli a nap ultraibolya sugárzását, így védi a mélyebb rétegeket. UV hatására a festékanyag termelése fokozódik, és a bőr sötétebbé válik. A nagy intenzitású UV károsítja a sejteket, mert megváltoztatja a DNS-molekulák szerkezetét, mutációt idéz elő (bőrrák). A melanin lokális felszaporodásával alakulnak ki az anyajegyek, a szeplők, ritkábban a májfoltok.

A hámrétegbe az irha felől fájdalomérző szabad idegvégződések nyúlhatnak be.

Az irha (dermis)

A felhámréteget az alatta található irha rögzíti és táplálja.

Erekben és idegekben, mirigyekben gazdag lazarostos kötőszövet.

Két rétege van,

a hámba kesztyűujjszerűen benyúló, finoman rostos szemölcsös rétegből,

és egy mélyebb, durvább rostozatú hálózatos rétegből áll.

A nagy érintkezési felület biztosítja a hám hatékonyabb táplálását.

Kollagén- és rugalmas rostokban gazdag.

A felső réteg jellemző mintázata a felelős az ujjakon, a tenyéren és talpon lévő, egyénekre jellemző bőrlécrajzolatért is (ujjlenyomat).

A gazdag érhálózat a hőszabályozásban is jelentős, pl. melegben az erek kitágulnak, nő a hőleadás (kipirulunk).

A bőr receptorai

Eloszlásuk nem egyenletes, az ujjbegyen és az ajkakon nagy sűrűségűek. A kétpont-küszöb az a legkisebb távolság, melynél két vékony pálca érintését különbözőnek (kettőnek) érezzük. Ez az ujjbegyen a legkisebb, hiszen itt a receptorok sűrűsége a legnagyobb.

Testszőrök

A szőrtüszőt körülvevő idegvégződések az emelő hatás miatt a legkifinomultabb tapintásra (légmozgásra) is érzékenyek. 3-5° szögelhajlás már ingerületet eredményez. (b)

Szabad idegvégződések

Magas ingerküszöbű, szövetkárosodás veszélyével járó ingereket fájdalomként érzékelő receptorok, továbbá ezek felelősek a hőmérséklet-változás érzékeléséért. (a)

Az irha felszíni rétegeiben található receptorok a finomabb tapintást érzékelik.

Meissner-test, Merkel-korong (c, d)

A bőr mélyebb rétegeiben, a zsírszövetek közelében helyezkednek el az erőteljesebb mechanikai hatásra aktiválódó nyomásérzékeny receptorok.

Vater-Pacini-test (e)

A bőr mirigyei

Ide tartoznak a faggyúmirigyek, a verejtékmirigyek, az illatmirigyek, és a tejmirigyek. Hámszármazékok.

Faggyúmirigyek

Külső elválasztású mirigyek.

A szőrtüszőkhöz csatlakozva váladékukat szőrszálakhoz ürítik.

Zsíros váladékukkal elősegítik a szőrszálak és a bőr vízállóságát és rugalmasságát,

puhán tartják a szaruréteget.

A faggyú rétegében szimbióta baktériumok tapadnak meg, savas váladékot (pH 5.5) termelve védik a bőrt.

Verejtékmirigyek

Hosszú feltekeredett végkamrájú csöves mirigyek az irha aljában találhatók. Két fajtájuk ismert.

A kisebb verejtékmirigyek megtalálhatóak az egész testen.

Szerepük a hőszabályozásban van, túlhevülés esetén a verejték párolgása a bőr felületéről hőt von el, ezáltal hűti a bőrön átfolyó vért.

A pangó verejték az elszaporodó baktériumok miatt kellemetlen szagúvá válhat.

Kiválasztó szerepet is játszanak, a verejték nagyon híg vizeletnek tekinthető (némi túlzással persze).

A nagy verejtékmirigyek (illatmirigyek) kivezetőcsövei a szőrtüszőkbe nyílnak.

Működésük pubertáskorban indul meg hormonális hatásokra, nemi vonzalomban van szerepük.

Izgalom hatásra lúgos kémhatású váladék termelődik, amely gyorsan bomlik, ezért könnyen kellemetlen szagú lehet.

Elhelyezkedésük:

hajlatokban,

emlők környéke,

nemi szervek környéke,

végbélnyílás környéke.

Tejmirigyek

A legnagyobb bőrmirigyek, kizárólag emlősökben fordulnak elő, az emlőkben helyezkednek el.

Az emlők alakja, elhelyezkedése és fejlettsége állatfajonként eltérő.

Módosult verejtékmirigyeknek tekinthetők,

funkcionális értelemben járulékos nemi mirigyeknek foghatók fel.

Termékük a tej.

Ivarérettség után fejlődnek ki.

Szőrök és szerepük

Kizárólag emlősállatokra jellemzők (kivétel pl. cetek).

A tenyér és a talp kivételével teljes testfelületünket szőrök fedik.

Mechanikai védelemben,

hőszigetelésben játszanak szerepet.

Cserélődésük a vedlés, amely folyamatosan zajlik (a szaruréteggel együtt).

Egy egészséges felnőtt naponta 70-80 hajszálat cserél (állítólag).

Az átlagember hajkoronáját alkotó 100 000 hajszál napi 0,4 milliméternyi növekedése összesen napi 40 méter, vagyis havi 1200 méter hajtermelést jelent.

A szőr szerkezete

Bőrből kiemelkedő része a szőr szára, mely ferdén nő ki a bőrből.

A bőrben levő része a szőrtüsző, amely a hám csőszerű betüremkedéséből jön létre az irhába.

A szőrtüszőben foglal helyet a haj- vagy szőrszál.

A szőrtüszőhöz szőrmerevítő simaizmok kapcsolódnak (szőrborzolás, libabőr).

A szőrtüsző alapján található egy hagymaszerű megvastagodás, aminek osztódó sejtjei hozzák létre a szőrszál szaruanyagát.

A hagymát alul enyhén benyomja a tápláló, érdús kötőszöveti szemölcs (ún. papilla).

A haj, szőr anyaga a keratin.

A köröm

A köröm az ujjak végpercének háti oldalán fekvő, rugalmas szarulemez. A köröm szerepe az ujjak végpercének mechanikus védelme.

Emberi köröm részei:

1 - körömlemez,
2 – oldalsó körömsánc,

3 - félhold,
4 – hátsó körömsánc.

A bőralja

Rostos kötőszövete az alatta levő izomhoz vagy csonthoz kapcsolja a bőrt. Helyenként jelentékeny mennyiségű zsírszövetet tartalmaz.

A zsírszövet

egyrészt tápanyagraktár,

másrészt fontos szerepe van a hőszigetelésben és a

mélyebben húzódó szövetek, szervek mechanikai védelmében.

Emelt szintű vizsgakövetelmények 2024

4.2. Kültakaró

4.2.2. A bőr gondozása, védelme

Kulcsfogalmak

Bőrvédelem, napozás, hajápolás, bőrápolás, baktériumflóra, anyajegy, szemölcs, mitesszer, pattanás, vízhólyag, vérhólyag, elsősegélynyújtás.

Gondolkodási művelet

Magyarázza a napsugárzás hatását a bőrre, a napozás egészségtani vonatkozásait, a védekezést. Ismertesse a bőrápolás és hajápolás szerepét és lehetőségeit.

Magyarázza a bőr baktériumflórájának jelentőségét.

Esettanulmányok alapján értelmezze a bőrre kerülő krémek, tisztálkodószerek, izzadásgátlók összetételét, a szervezetre gyakorolt hatásukat.

Ismertesse, mi az anyajegy, a szemölcs, hogyan alakul ki a mitesszer, a pattanás, a vízhólyag, a vérhólyag.

Ismerje fel fényképen azokat az elváltozásokat, amelyekkel daganat-megelőző jelleggel bőrgyógyászhoz kell fordulni.

Magyarázza, hogy miért veszélyes az égési sérülés.

Ismertesse, hogyan kell ellátni kisebb égési és marószerek okozta sérüléseket, hogyan kell elsősegélyt nyújtani csípések, harapások, marások esetén.

Ismertesse a sebképződés lehetséges okait, a fertőtlenítés, sebellátás szabályait.

Magyarázza ábra segítségével az UV-sugárzás DNS-re gyakorolt hatását a bőr egyes daganatainak kialakulása során.

4.2.2. A bőr gondozása, védelme

A bőr egészsége alapvető a szervezet működése számára. Sérülése esetén számtalan kórokozó könnyen bekerülhet a testbe. Mirigyváladékainak túlzott felszaporodása a kellemetlen szag mellett növeli a gyulladások, a fertőzések esélyét a bomló váladékban elszaporodó mikroorganizmusok – baktériumok, gombák - miatt.

A bőrünket egyszerűen vízzel tarthatjuk tisztán.  A lúgos kémhatású szappan tisztító hatása zsíroldó tulajdonságával magyarázható. Ugyanakkor a savas védőréteg – melyet a bőr felszínén, a fagyyúban szimbiózisban élő baktériumok alakítanak ki - túlzott eltávolítása, semlegesítése szárazzá, sérülékennyé teheti bőrünket. Ilyenkor testápolókkal pótolhatjuk az elvesztett nedvesség egy részét is. Mosakodás után fontos az alapos törölközés, különösen a hajlatok felszárítása a gombás fertőzések megelőzése miatt.

Az elhanyagolt köröm berepedezhet, rosszul nő, gombás fertőzés jelenhet meg rajta. A köröm állapota hiánybetegségekre is utalhat (A-vitamin).

A hajat a szennyeződésektől, illetve a zsírosodástól függően kell mosni.

A bőr betegségei

Gombás fertőzések bárhol megjelenhetnek a bőrön, pl. fejbőrön, de elsősorban a hajlatokban (lágyékban) és a levegőtől elzárt testrészeken (lábon, a talpon, lábujjak között). A gomba a bőrben gyakran belülről kifelé növekszik, repedezetté teszi a bőrt, és gyulladást, viszketést, váladékozást okoz.

Mitesszer vagy faggyúdugasz (comedo), mely akkor keletkezik, ha a megvastagodott, beszáradt szaruréteg elzárja a szőrtüsző, illetve a faggyúmirigy nyílását. Főleg serdülőknél jelentkezik, mivel a hormonális változások miatt fokozottan működő faggyúmirigyek váladéka – sokszor a felhalmozódó szennyeződésektől – megreked, a faggyú felhalmozódik, a bőrön fekete pontok jelennek meg.

Akne (pattanás) alakul ki akkor, ha az elzáródott szőrtüszők begyulladnak vagy felülfertőződnek, begennyesednek.

A vízhólyag egy megemelkedett bőrterület, amelyben szövetnedv található. A vízhólyagok a kézen és lábfejen alakulnak ki dörzsölődéstől és nyomástól. A folytonos nyomás vagy dörzsölődés végül a hámréteg alsóbb bőrrétegektől történő leválásához vezet, és nedvet tartalmazó vízhólyag alakul ki. A vízhólyag kiszakadhat, ha további nyomásnak, illetve súrlódásnak van kitéve, amitől nyílt seb marad hátra, ami rendkívül fájdalmas és könnyen elfertőződhet.

A vérhólyag esetén a felszakadt kapillárisokból vér kerül a folyadékba. A vízhólyag, vérhólyag kezelésének legjobb módja, ha érintetlenül hagyjuk.

Anyajegynek nevezzük a bőrön esetleg a születéskor már meglévő, de főleg később kialakuló, a bőr melanocitáinak felszaporodása miatt a bőrtől színében vagy szerkezetében élesen elkülönülő jóindulatú elváltozásokat.

Kialakulásukban elsősorban a bőrt ért UV sugárzás (napfény, szolárium) mennyiségének van szerepe. A melanoma malignum eseteinek több mint fele, előzetesen meglévő anyajegyekből indul ki. Ez alapján elmondhatjuk, hogy előfordulása gyakoribb olyan személyeken, akiknek testén nagyszámú anyajegy található.

A szemölcsök kisebb-nagyobb bőrkinövések a test különböző részein. Több típusuk ismert, melyeket általában vírus – pl. HPV - okoz. Ezen szemölcsvírusok okozta bőrfertőzések elég gyakoriak. Ide tartozik néhány olyan vírus is, melyek a hámsejtek rákos átalakulását idézhetik elő.

A HPV vírus egyik legjellegzetesebb tulajdonsága, hogy elsősorban a bőrünk hámsejtjeit támadja meg – mégpedig akkor, amikor azok védekező rendszere nem tökéletes, amikor bőrünk vagy nyálkahártyánk sérült. Bár az egészséges immunrendszer az esetek többségében felismeri a fertőzést, és képes megelőzni a betegség kialakulását, bármilyen legyengülése esetén (stressz, erős dohányzás, krónikus betegségek, egyéb gyulladások) azonban már nem képes hatékonyan ellenállni annak – ilyenkor jelennek meg és válnak láthatóvá testünkön a szemölcsök.

Több mint 70 féle HPV vírustörzs okozhat – különböző kórképű – szemölcsöket, amelynek egyik legfontosabb jellemzője, hogy szinte soha nem azonnal a fertőzés pillanatában, hanem egy jóval későbbi időpontban, megközelítőleg a vírus szervezetünkbe kerülését követő 3-6 hónap elteltével jelennek meg.

Melanoma

Az elsődleges daganatok a melanocitákból fejlődhetnek ki. Kialakulhat már meglévő anyajegyből különösen akkor, ha az állandó károsító ingernek van kitéve (erős UV sugárzás, mechanikai ártalom), de megjelenhet anyajegymentes bőrfelületen is. A rosszindulatú festékes anyajegydaganat - a melanoma - a bőrrákok legagresszívebb és a legveszélyesebb formája.

Melanomára utalhat, ha megváltozik az anyajegy színe, pigmentációja, felszíne vagy alakja. Melanomát jelezhet az is, ha megváltozik az anyajegy határa, emellett terjedni, növekedni kezd a bőrfelszínen.  A melanoma kezelése a korai időszakban főként a sebészeti eltávolítást jelenti. Ez sok esetben teljes gyógyuláshoz vezet: ha a tumor még nem terjedt át a környezetében lévő nyirokcsomókra, akkor igen jók a beteg gyógyulási esélyei (95%-os túlélési arány 5 évvel a diagnózis után). A távoli szervekbe adott áttétek esetén sajnos azonban már jóval alacsonyabbak a betegek túlélési esélyei.

Az égési sérülés a testfelületet ért, a testhőmérsékletnél jelentősen melegebb folyadék, gőz, gáz, láng, folyékony fém stb. következménye.

Az égési sérülést a kültakaró érintettsége szerint négy fokozatba soroljuk. A kórkép súlyosságát az érintett felület nagysága, az égés foka és az életkor határozza meg.

Az elsőfokú égésben csak a felhám - az epidermisz - károsodik. Az égett terület vörös, a bőr feszes, sima és igen fájdalmas. A leggyakoribb elsőfokú égésnek a Nap és a szolárium által okozott égési sérülések számítanak.

A másodfokú égés a hám minden rétegét és az irha több rétegét is károsítja.

A másodfokú égések, felszíne nedves, hólyagos és kifejezetten fájdalmas. Mélyebb másodfokú sérülés esetén, ha képződött hólyagok megrepednek, a belőlük kiáramló folyadék - amely befertőződhet, begennyesedhet - nedvessé teszi az égett területet. A fájdalom igen erős.

A harmadfokú égés a bőr alatti kötőszövetet is eléri. A felszín piszkosszürke vagy nagyon halvány, szenes, pergamenszerű, a képet a szövetelhalás uralja. A seb sokszor fájdalmatlan, mert a terület idegvégződései elhaltak.

A negyedfokú égés magában fogalja a bőr alatti kötőszövet, az izomszövet és a csontszövet égését. Felszíne nem különbözik a harmadfokú égésétől.

Kezelés: amennyiben az égési sérülés nagysága meghaladja a tenyér kiterjedését, illetve, ha másodfokúnál nagyobb sérülésre gyanakszunk, azonnal orvoshoz kell fordulni. A mentők érkezéséig fontos az égett felszín folyóvizes hűtése és a szájon át történő folyadékpótlás.

Haladéktalanul égési centrumba kell juttatni a sérültet, ha másodfokú égési sérülést szenvedett a testfelszín több, mint 25%-án, 10 évnél fiatalabb gyermekeknél és 45 évnél idősebb felnőtteknél - lévén folyadékháztartásuk labilisabb - már 20%-os érintettség esetén mérlegelni kell a szállítást. Ugyancsak égési centrumba kell juttatni a beteget, ha a harmadfokú sérülés a testfelszín 10%-át érintette.

Az égési sérülés kezelésének első lépése a károsodás tovaterjedésének megakadályozása. Ez elsősorban az égést kiváltó tényező eltávolítását jelenti.

A sérült testrészt hideg - nem jeges -, folyó víz alá kell helyezni, ez megakadályozza a hőhatás szöveteken belüli terjedését. Nagyobb testfelületen, több végtagon történő égés esetén a hideg vizes zuhanyozás vagy kádfürdő a hatékony. A köztudatban szereplő zsiradék, tejföl stb. égett területre történő kenését mellőzzük: ez tárolja a hőt és komoly fertőzési forrást jelent.

Ha az égési sérülés elsőfokú, a folyóvizes hűtés után a bőrt hidratáló krémmel védhetjük a berepedezéstől, a hámlástól és a további kiszáradástól.

Ha a seb hólyagos, vagyis másodfokú, akkor indokolt lehet a hólyag megnyitása, és a váladék lebocsátása, de ezt csak steril körülmények között, szakember végezze.

A súlyos, nagy kiterjedésű égési sérülések terápiájának alapja a folyadékpótlás és a sebellátás. A nagy mennyiségű, ásványi anyagokat és fehérjéket tartalmazó sebváladék vesztése felboríthatja a beteg vérkeringését, ettől sokkos állapotba kerülhet. Ennek kivédése érdekében nagyon fontos az infúziós folyadékbevitel. Az elhalt bőrterületeket, szöveteket műtéti úton kell eltávolítani, ezek későbbi pótlása sorozatos plasztikai sebészeti beavatkozásokkal, bőrátültetésekkel történhet. A bőr létfontosságú védelmet nyújt a fertőzések ellen, ezért roncsolódása esetén antibiotikus kezelés válhat szükségessé.