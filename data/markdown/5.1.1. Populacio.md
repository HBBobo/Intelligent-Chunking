5.1.1. Populáció

A fejezet a követelményrendszer 5.1. pontja alapján készült.                          Készítette Vizkievicz András

Bevezetés

Az ökológia tudománya az élőlények és a környezetük összetett kapcsolatrendszerét vizsgálja. Az ökológia feladata azoknak a jelenségeknek a kutatása, amelyek az életközösségek tér- és időbeni eloszlását és viselkedését ténylegesen meghatározzák. Oknyomozó, tényfeltáró tudomány. Az ökológia szót 1866-ban Ernst Haeckel alkotta a görög oikosz (oicos: ház, lakás) és logosz (logos: szó, beszéd, tan, tudomány) szavakból.

A modern ökológiatudomány három fő célja:

a természet működésének megértése,

annak megértése, hogyan befolyásolja az emberiség a természetet, és

olyan módszereket találjon, amelyek enyhítik mind a természeti, mind az emberi tevékenységekből eredő problémákat.

Az élővilágban hierarchikusan egymásra épülő, közös sajátságokkal jellemezhető, összehangoltan működő, ún. szerveződési szinteket ismerünk. A magasabb szervezettségű, egyben bonyolultabb szintek mindig magukban foglalják az alacsonyabbakat, kapcsolatuk kölcsönös. Az ökológia az egyed feletti szerveződési szinteken vizsgálódik.

Az egyed feletti szerveződési szintek

Populáció (népesség): genetikai értelemben, egy fajhoz tartozó azon egyedek összessége, melyek tényleges szaporodási közösséget alkotnak, mint pl. egy bükkerdő bükkfái. Fontos ökológiai, ill. genetikai fogalom (lásd populációgenetika).

Társulás, életközösség (biocönózis): egy időben, egy helyen együtt élő populációk összessége, életközössége, ilyen pl. egy bükkerdő összes élőlénye. Az együttélés során az egyedek, populációk hatnak egymásra és az élettelen környezetre.

Biom: az életközösségek egész kontinensre, óceánokra kiterjedő zonális elrendeződése, ilyen pl. a tajga, a szavanna stb.

Bioszféra: a legmagasabb ökológiai rendszer, a vízburoknak, levegőburoknak és a földkéregnek azon része, ahol az élet létezik.

A populáció (népesség)

A populáció egy adott szempont szerint azonosnak tekintett egyedek halmaza.

A faji minősítésű, genetikai meghatározás szerint,

azonos fajhoz tartozó egyedek,

amelyek adott helyen és időben együtt élnek,

egymás között szaporodnak, a faj folytonosságát fenntartó tényleges szaporodási közösséget alkotnak (térben és időben is elkülönülnek a faj más populációitól).

A populáció fogalmának ökológiai meghatározása tágabb értelmezésű, valamilyen vizsgálati szempont alapján határozzuk meg az egyedek csoportját, pl. azonos szempont szerint táplálkozó, de több fajból álló állatok egy élőhelyen meglévő csoportja is lehet populáció.

A populáció tulajdonságai az egyedre nem, csak az egyedek csoportjára jellemzők.

A populációk tulajdonságai

A populáció nagysága

A populáció nagyságát - tömegességét - kifejezhetjük az egyedszámmal (N).

Egy területen az adott faj egyedeinek a száma a populáció abszolút nagysága.

Pontos meghatározása sokszor nehézségekbe ütközik (pl. pázsitfűfélék esetén).

Az egységnyi területen vagy térfogatban az egyedek száma a populáció sűrűsége.

Az egységnyi terület mérete fajonként változó lehet.

Befolyásolja az adott élőlény testnagysága, mozgása, életmódja, táplálékigénye.

A populáció szerkezete

A populációk szerkezetét az élőhelyen az egyedek térbeli eloszlása alakítja ki, melyet az egyedek közötti kölcsönhatások rendszere határoz meg.

A legritkább az egyenletes eloszlás, a territoriális viselkedést mutató populációkra jellemző, ilyenek pl. az énekesmadarak populációi. (A)

Gyakoribb a véletlenszerű eloszlás, mint pl. a pionír pázsitfűfélék csomói, vagy az akáciák eloszlása a szavannán. (C)

A felhalmozódó eloszlás főként a növényekre jellemző, szaporodási sajátságokkal kapcsolatos, így az indákkal, sarjakkal szaporodó növényekre jellemző (szamóca).

A szigetszerű eloszlás jellemző pl. a falkában, csordában élő állatokra.  (B)

A populációk változásai, populációdinamika

A populációkra szüntelen változás jellemző, legjellemzőbb a populációk időbeli egyedszám változása. A populációk egyedszám változása függ (a környezeti tényezők közvetlen hatását figyelmen kívül hagyva):

születések és a halálozások számától, azaz a szaporodási rátától,

a ki- és a bevándorlások számától,

az egyedek koreloszlásától,

az ivararánytól.

Természetesen, ezenkívül a populáció egyedszáma függ, közvetlenül

a környezet eltartóképességétől, a populáció sűrűségétől,

környezeti tényezők optimális értékeitől való eltérés mértékétől,

más populációktól (ragadozók, élősködők, versenytársak számától).

Születési ráta

A születések számát a születési rátával adhatjuk meg, amely az egységnyi idő alatt született utódok száma, pl.

emberi populációk esetén az 1000 lakosra jutó születések száma.

Állatoknál a populáció női ivarú egyedeinek egységnyi idő alatt létrehozott utódainak a száma.

Értéke fajonként eltérő.

A születési ráta függ,

a koreloszlástól (a populáció szaporodásra képes egyedeinek számától),

az ivararánytól,

szaporodásbiológiai sajátosságoktól (magok, termés mennyisége, peteszám, generációk száma évente stb.).

A populációk szaporodóképessége, korlátlan és korlátozott növekedési modellek

A szaporodási ráta (r)

A szaporodási rátát a születések és a halálozások számának különbségéből kapjuk meg. A szaporodási rátából a populációk szaporodóképességére, növekedésére következtethetünk.

A potenciális (korlátlan) szaporodóképesség esetén, ideális feltételek között, amikor az erőforrások korlátlan mértékben állnak rendelkezésre, a populációk korlátlanul növekedhetnek. Az egyedszámváltozást az idő függvényében ábrázolva egy exponenciális görbét kapunk.

A reális szaporodóképesség a ténylegesen megvalósuló szaporodás mértéke. A potenciális szaporodóképességet korlátozza a környezet eltartóképessége (Kapacitás).

Egyedszám

Környezet eltartóképessége (K) azt jelzi, hogy az adott környezetben mekkora egyedszámú populáció képes tartósan fennmaradni (N=K).

Az eltartóképességet egyedszámmal jellemezzük.

Kis egyedsűrűség esetén a populáció növekedése egy darabig exponenciális jellegű. Azonban az egyedsűrűség növekedésével a születések száma csökken, ami miatt a populáció növekedési görbéje ellaposodik, majd az egyedszám a K érték körül állandósul.

A környezet eltartóképességét egy adott területen egy adott populációra vonatkoztatjuk. Ez alapvetően faji jellegtől (méret, táplálékigény, territoriális viselkedési szokások) függ. A valóságban az egyedszám az eltartóképesség környékén ingadozik (fluktuál).

A szaporodási ráta

megmutatja, hogy időegység alatt mekkora a populáció létszámának növekedése,

általában új élőhelyek benépesítésekor a legmagasabb a táplálékbőség miatt,

kis egyedszám (sűrűség) esetén a legnagyobb (exponenciális). Ez persze felveti a beltenyészet veszélyét, ami viszont az egyedek genetikai leromlásához vezet. Ezért populációknak van egy kritikus egyedszáma – ún. kihalási küszöb -, amely alatt már a szaporodóképesség rohamosan csökken (genetikai okok, lásd 6.3.1. fejezet).

A létszám (sűrűség) növekedése következtében a populáció

születési rátája b) csökken,

a halálozási ráta d) pedig emelkedik.

A két ráta metszéspontjában az állomány egyensúlyba kerül (K, egyensúlyi állományméret vagy eltartóképesség).

E feletti egyedsűrűség – túlnépesedés - esetén a populáció mérete csökken. Okok:

a táplálék megfogyatkozása,

az élősködők elszaporodása, járványok,

a ragadozók nagyobb számban jelennek meg,

tömegstressz következményei,

élőhely-beszűkülés.

A születések és a halálozások száma – a szaporodási ráta - döntően befolyásolja a koreloszlást.

A populáció koreloszlása

A populációt alkotó egyedek különböző korosztályokba (korcsoportokba) sorolhatók, és ezek egymáshoz viszonyított nagyságai határozzák meg a korösszetételt. A korösszetételt a korfával ábrázoljuk, ahol a

függőleges tengelyen az egyes korcsoportokat,

a vízszintes tengelyen az y tengelytől jobbra a nők, balra a férfiak arányát tüntetjük fel.

Típusai:

Növekvő, vagy fiatalodó populáció:

az egészen fiatal egyedek száma meghaladja a középkorú és az idős egyedek számát.

A természetben az állatokra, ill. a harmadik világ elmaradott népességeire jellemző.

Stabil populáció:

a különböző korosztályokhoz tartozó egyedek aránya nemzedékről nemzedékre változatlan marad.

Kihaló, vagy elöregedő populációban a középkorú és idős egyedek száma jóval meghaladja a fiatalokét.

Fejlett ipari társadalmakra jellemző és Magyarországra.

Gradáció

A gradáció a populáció egyedszámának ugrásszerű emelkedése, melynek során a populáció nagysága jelentősen meghaladja a környezet eltartóképességét. A hirtelen növekedést, a kitörést mindig összeomlás követi az eltartóképesség korlátai miatt. Rovarokra (vándorsáska, levéltetvek, gyapjaslepke), egérfélékre, algákra (vízvirágzás) jellemző.

Szaporodási stratégiák

A szaporodási stratégiájuk alapján a populációk nagy része alapvetően két csoportba sorolható.

A K-stratégia (K – konstans (állandó))

Élőhelyeik környezeti feltételei állandóak,

szaporodási rátájukat az egyedsűrűség,

az egyedsűrűségüket a környezet eltartóképessége (K) határozza meg,

egyedei hosszú életűek, általában nagy testűek,

hosszú idő után válnak ivaréretté,

utódaik száma csekély,

fejlett az ivadékgondozás, az utódok felnevelésébe sok energiát fektetnek,

a szaporodásuk során magas az utódok túlélési rátája,

ilyenek a nagy testű gerincesek és a fák.

Az r-stratégia (r – reproduktív)

Élőhelyeik környezeti feltételei gyorsan változhatnak,

többnyire időszakosan megjelenő élőhelyeken (pl. kidőlt fa helyén, pocsolyák, bolygatott élőhelyek, árterek) fordulnak elő,

elsőként jelennek meg egy társulás kialakulásánál (pionírtársulás-alkotók),

utódaik száma jelentős, szaporodási rátájuk magas (exponenciális), K-értékük gyakorlatilag nincs, szaporodási rátájuk független az egyedszámtól,

egyedei rövid életűek, kis termetűek,

rövid idő után válnak ivaréretté,

nagyszámú utódjuk nevelésére kevés energiát fektetnek, az ivadékgondozás sokszor nem jellemző,

a szaporodásuk során az utódok túlélési rátája alacsony,

nem versenyképesek.

Ilyenek lehetnek pl. a rovarok, gyomnövények, többnyire a rágcsálók.

5.1.2. Környezeti kölcsönhatások

Azt a térbeli helyet, ahol az életközösségek előfordulnak, élőhelynek (biotóp) nevezzük. Az élőhely egyes elemei – környezeti tényezői - nem egyformán hatnak az életközösségekre, egyesek közömbösek, mások pedig alapvetően meghatározzák az élőlények előfordulását, életlehetőségeit, ezért csak a ténylegesen ható tényezők jelentik a környezetet, amit ökológiai környezetnek nevezünk. Az élőlényekre ható környezeti tényezők lehetnek:

abiotikusak (élettelen):

talaj,

levegő,

fény,

hőmérséklet,

víz,

biotikusak, amelyek az élőhelyen együtt élő populációk egymásra hatásából következnek.

A környezeti tényezők értékei nem állandóak, térben és időben is változást mutatnak. A változások lehetnek periodikusak (pl. aszpektusok), ill. egyszeri, előrehaladók (pl. szukcesszió). Lásd 5.2.2. fejezet

Az ökológiai tűrőképesség (tolerancia)

Megmutatja, hogy egy életközösség – pl. populáció - hogyan reagál a környezeti tényezők változásaira.

A környezeti tényezők azon tartománya, amelyen belül a populáció előfordulhat,

tehát a tűrőképesség meghatározza a populáció elterjedését, előfordulását.

Az evolúció során kialakult, a populáció egyedeinek öröklődő alkalmazkodóképessége az adott környezeti tényező változásaihoz.

Grafikusan szemléltethető:

x tengelyen a környezeti tényező értékeit,

az y tengelyen a szaporodóképességet, egyedszámot stb. tüntetjük fel.

Az éppen elviselhető alsó, ill. felső érték minimum és a maximum.

Az optimum a legkedvezőbb, a pesszimum még elviselhető értéktartomány.

A grafikon megmutatja, hogy a populáció milyen mértékben alkalmazkodott az adott környezeti tényező értékeihez és annak változásaihoz.

Szűktűrésűek (specialisták) azok a fajok, amelyek az adott környezeti tényező értékének megváltozását csak szűk tartományon belül képesek elviselni, azaz a tűrőképesség minimum és a maximum értékei közel vannak egymáshoz. Ilyenek az indikátor élőlények.

Az indikátor szervezetek azok az élőlények, amelyek jelenlétükkel (vagy éppen hiányukkal), egyedszámukkal, viselkedésükkel jelzik a környezet valamely tulajdonságát (ásványianyag-tartalom, kémhatás stb.).                Az indikátor fajok szűktűrésűek egy adott tényezővel szemben.

Zuzmók a SO2-al, korallok a sótartalommal szemben szűktűrésűek.

Tágtűrésűek (generalisták, kozmopoliták)

A tágtűrésű fajok széles határok között képesek elviselni az adott környezeti tényező változását. Például, a cetek a hőmérsékletre nézve tágtűrésűek, tekintve, hogy többnyire a sarkvidék tengereiben élnek, de szaporodni a trópusi vizekbe járnak.

A tűrőképesség fajonként eltérő. A különféle populációk az egyes környezeti tényezőkkel szemben szűktűrésűek, ugyanakkor másokkal szemben tágtűrésűek. A foltosszárnyú maláriaszúnyog a hőmérséklettel szemben tágtűrésű, ugyanakkor a páratartalom változását csak nagyon szűk tartományban viseli el.

Élettani és ökológiai tűrőképesség

Az élettani tűrőképesség a populáció egyedeinek kísérleti körülmények között meghatározott, az adott környezeti tényezővel szembeni élettani tűrőképességét mutatja. A vizsgálatok általában egy környezeti tényezőre vonatkoznak, miközben a többi környezeti tényezőt változatlanul hagyják. A fajok genetikailag kódolt fiziológiai sajátossága.

A természetben a populációk nem tudják teljesen kihasználni az élettani tűrőképességük által meghatározott lehetőségeiket, mivel az adott tartományban számos más hasonló tűrőképességű populáció lehet jelen. Így a populációk felosztják egymás között a hasonló környezeti tényezők által meghatározott teret, és az adott populáció az élettani tűrőképessége által meghatározott térnek csupán kis hányadát foglalja el, amit az ökológiai tűrőképességgel jellemezhetünk. Értékét általában befolyásolja a többi környezeti tényező is.

Tehát az élettani tűrőképesség sokkal szélesebben határozza meg a populációk előfordulási lehetőségeit, mint a ténylegesen megvalósuló ökológiai tűrőképesség.

Az élettani tűrőképesség a többi fajjal (populációival) való kölcsönhatás nélkül,

az ökológiai tűrőképesség e kölcsönhatások figyelembevételével mutatja meg a faj életlehetőségeit.

A hasonló környezeti igényű populációk szüntelen versengésben vannak a korlátozott mértékben rendelkezésükre álló erőforrásokért. Rövidtávon mindkét fél számára korlátozó jellegű a verseny. Hosszútávon az egyik populáció kiszorulását eredményezheti.

Növények esetében a fényért, vízért, tápanyagokért, élőhelyért stb.

Állatok esetében a táplálékért, a vadászterületért, búvóhelyért stb.

Élettani niche, ökológiai niche, ökológiai tér

A niche (ejtsd: nis) a környezeti tényezők olyan n-dimenziós tere, ahol a populáció egyedei előfordulhatnak. Minden dimenzióját egy olyan környezeti tényező adja, amely a populáció előfordulását meghatározza. A niche francia szó, fülkét jelent.

Ebben az esetben is az előzőekhez hasonlóan különbséget teszünk élettani (fundamentális), ill. ökológiai (realizált) niche között.

Az élettani niche a populáció egyedeinek kísérleti körülmények között meghatározott, az adott környezeti tényezőkkel szembeni élettani tűrőképességétől függ.

Az élettani niche a többi fajjal (populációival) való kölcsönhatás nélkül, az ökológiai niche ugyanakkor e kölcsönhatások figyelembevételével mutatja meg a faj életlehetőségeit.

Az élettani niche sokkal szélesebben határozza meg a populációk előfordulását, mint a ténylegesen megvalósuló ökológiai niche.

Az ökológiai niche az ökológiai térnek az a része, amelyet a populáció jelenlétével kitölt.

Egy populáció ökológiai niche-ét meghatározza

abiotikus (hőmérséklet, páratartalom stb.) környezeti tűrőképessége,

az elfogyasztott táplálék típusa,

ragadozói,

viselkedési szokásai,

stb.

A populációk ökológiai niche-ét alapvetően tehát az egyedek különböző környezeti tényezőkkel szembeni tűrőképessége, ill. a populációk közötti kölcsönhatások határozzák meg.

Az ábrákon két-, ill. háromdimenziós ökológiai teret láthatunk.

Minden fajnak saját, rá jellemző ökológiai niche-e van; ha két populációnak hasonló az ökológiai niche-e, akkor e két csoport között kompetíció alakul ki.

A hasonló igényű populációk felosztják egymás közt a hasonló élettereket úgy, hogy a különböző biotópok legalább egy lényeges tulajdonságukban különböznek. Ez a niche-szegregáció.

Csúszkák az ágak alsó felszínén,

a fakuszok a fa vastagabb ágainak felső felszínén,

a fakopáncsok a törzs mélyebb részeiből táplálkoznak,

a harkályok az ágak mélyebb részeiből,

a széncinege a vékony ágakon,

a kékcinege az ágvégeken keresgél.

Gauze-elv, a kompetitív kizárás elve

A Gauze-elv szerint tartósan nem létezhet egy életközösségben (élőhelyen) két, teljesen azonos ökológiai igényű, azaz niche-ű populáció.

Másképp: két faj ugyanazt a niche-t nem foglalhatja el.

Minimum-elv

Justus Liebig növények fejlődését vizsgálva fogalmazta meg a  minimumtörvényt: mindig az a tényező – tápanyag – határozza meg a növények fejlődésének az ütemét, amely a szükségletekhez képest a legkisebb mennyiségben áll a növény rendelkezésére. Hiába jut hozzá a növény az összes tápelemhez, mert ha, például a kalcium nem elegendő a talajban, akkor a növény végül elpusztul.

A hordó dongái jelképezik az egyes ásványi anyagok mennyiségét, a hordóba tölthető víz mennyisége pedig a növény fejlődésének a mértékét. Mint az ábrán látható a növény szükségleteihez képest a kálium található legkisebb mennyiségben, tehát ebben az esetben ez határozza meg a növény növekedését.

A növényi szervezet adott életműködéseihez szükséges egyes tápelemek nem helyettesíthetők más elemekkel, kizárólag ezen elemek szükséges szinten tartásával érhető el megfelelő ütemű fejlődés. A Liebig-féle minimum-elv az alapja a korszerű műtrágyázásnak is, mely során tehát figyelembe kell venni a tápelemek igényeknek megfelelő arányát.

A trágyák kijuttatásánál az alábbiakra kell figyelemmel lenni:

a nitrát-kimosódás a legkisebb legyen (mivel a nitrát mérgező, különösen csecsemőkre, a nitrátionok gátolják a vérben a hemoglobinhoz kötődve az oxigénszállítást),

a talaj tulajdonságainak, tápanyagellátottságának, és a termesztett növény tápanyagigényének megfelelő adaggal,

a megfelelő időben és módon.

Ellenkező esetben számolni kell szakszerűtlen műtrágyázás következményeivel:

a talajvízbe kerülő nitrát a felszíni vizek eutrofizálását okozza,

másrészt a kutak és az ivóvíz nitrát tartalmát növeli,

a gyomnövények is jobban fejlődnek.

A nagy adagú műtrágyázás a talaj elsavanyodásához vezethet hosszabb távon.

Liebig-féle minimumtörvény kiterjesztése: bármely biológiai folyamat sebességét az a tényező korlátozza, amely a szükségletekhez képest a

legkisebb mennyiségben van jelen, vagy

amelyik mennyisége leginkább eltér az optimálistól.

Ha bármelyik környezeti tényező eléri, vagy megközelíti a minimum vagy maximum értéket, akkor a többi tényező hatását is korlátozza.

A testtömeg, a testfelület, a testfüggelékek (fül, farok, végtagok) mérete és az élőhely átlaghőmérsékletének az összefüggése

Bergmann-szabály: A hidegebb területen élő fajok mérete nagyobb a melegebb területen élő rokon fajokénál (a sarki pingvinek nagyobbak, mint az egyenlítőiek).

A hőtermelés a térfogattal (testtömeggel), a hőleadás a testfelülettel arányosan változik. A testméretek növekedésével a térfogat 3. hatvánnyal, a felület csak a 2. hatvánnyal nő. Tehát a felszín-térfogat arány alkalmazkodik annak a környezetnek az átlagos hőmérsékletéhez, ahol az állat él.

Allen-szabály: A hidegebb területek élőlényeinek testfüggelékei – melyek hőleadó felületek - kisebbek, mint a melegebb területen élő rokonaiké (a sivatagi róka füle nagyobb, mint a sarki rókáé).

5.1.3. Kölcsönhatások (lásd még 3.4.4. fejezet)

A társas viselkedés alapjai

Csoportszerveződés

Agresszió

Kommunikáció

Önzetlen magatartás

A tartós társas életnek, a szociális kapcsolatoknak mindig előfeltétele egy bizonyos társulási hajlam, szociális vonzódás. Ennek során csökken az egyedek közti távolság, különféle csoportosulások alakulnak ki.

Az állati csoportokat főleg a szociális kötődés erőssége szempontjából osztályozzuk.

Gyülekezet

Ekkor szociális vonzódás nincsen, időleges tömörülés.

Az alpesi szalamandrák a téli időszakban sziklák üregeibe gyűlnek össze.

Anonim csoportosulás

Ekkor az egyedek között személyes kapcsolat nem alakul ki.

Nyitott anonim csoportban az egyedek szabadon csatlakozhatnak és szabadon eltávozhatnak. Időleges tömörülés, halaknál, vonuló állatoknál gyakori.

Zárt anonim csoportosulás tagjai nem tartanak egyedi kapcsolatokat fenn, de a kolónia többi tagját felismerik valamilyen közös jelzésről. Ekkor csak a kolónia tagjaival viselkednek békésen, az idegen fajtársakat elüldözik.

Patkányoknál a közös jelzés a szag, melyet egymás kölcsönös levizelésével szereznek meg.

Individualizált csoport

A csoporton belül az egyedek egymást kölcsönösen felismerik. Ennek a legbonyolultabb a szerkezete. Az egyedek különböző pozíciókat foglalnak el, amely az egyedi kapcsolatok, az együttműködés és az agresszió eredménye. Ilyen csoportokban élnek az összes fejlett szociális gerinces fajok, mint pl. majmok, kutyafélék, oroszlánok.

Gyakori osztályozási szempont a csoport funkciója.

Megkülönböztethetünk rokoni csoportokat, amelyekben az egyedek valamiféle leszármazási kapcsolatban vannak egymással.

A családi csoport az egyik vagy mindkét szülőt és a legutolsó ivadékaikat tartalmazza, például a ludak alkotnak ilyeneket.

A nagycsaládban az előbbieken kívül a családalapításra még nem alkalmas ivadékok is részt vesznek, idetartoznak például a csimpánzcsoportok, a vaddisznók.

Továbbá ismertek párosodási csoportok.

A monogám pár egy hímből és egy nőstényből áll, pl. egyes gibbonfajok.

A hárem olyan csoport, amelyet a hím a nőstények együttműködése nélkül tart össze, például a galléros pávián, a szarvas.

A kolónia fészkelő párokból vagy kisebb háremekből tevődik össze, a fiatalokat rendszerint a fészekben gondozzák, ilyenek például a sirályok, a pingvinek.

A csoportokban élő fajokban olyan, az egyedek viselkedését meghatározó tényezők működnek, mint pl. szociális vonzódás, szociális funkció, kommunikációs képesség, agresszió.

A szociális vonzódás a felismert fajtársakhoz az alapja mindenfajta további társas kapcsolatnak.

A különféle szociális funkciók elkülönülése – őrök, gondozók, csoportvezető stb. – a csoportok finomszerkezetét hozta létre.

A kommunikáció teszi lehetővé a csoportok belső szerkezetének a kialakítását.

Az agresszió

Az agresszió egy populáción belül az egyedek között az erőforrások optimális elosztását teszi lehetővé.

Erőforrás lehet: terület, táplálék, nőstények, búvóhely stb. Az agresszió során az egyedek igyekeznek egymást az erőforrások használatában korlátozni.

Az agresszió fajtái:

1. Territoriális agresszió

Az erőforrás egy terület (territórium), amely élelemforrás, búvóhely, ill. szaporodáshoz szükséges. A territórium határait általában megjelölik, a madarak hanggal, az emlősök szagjelzésekkel (vizelet, illatmirigy). Ez sokszor elegendő a betolakodó visszatartására.

Ha ez nem elegendő, ritualizált harc következik, amelynek során testtartásokkal (szőrfelborzolás), hanggal (morgás), mozdulatokkal ijesztgetik a betolakodót.

A ritualizált harc során nem támadnak egymásra, hanem bemutatják azokat a viselkedéselemeket és testi adottságaikat, amelyeket használnának, ha tettlegességre kerülne sor. A ritualizált harc inkább kommunikációs aktus: jelzéseikkel megpróbálják a másik felet meghátrálásra kényszeríteni. Ha ez sem elegendő, akkor következik a valódi harc, amely gyakran halálos kimenetelű is lehet.

2. Rangsorral kapcsolatos agresszió

A rangsor lehetővé teszi a csoport egyedei között az erőforrások legkisebb energiaráfordítással történő elosztását. Egy kialakult rangsor esetén a sorban alul lévő egyedek agresszió nélkül engedik az erőforrásokhoz a felettük állókat. A rangsor agresszióval jön létre és fenntartásához időnként agresszió szükséges.

A behódolás leállítja az erőfölényben lévő egyed agresszióját, így lehetővé teszi a gyengébb egyed életben maradását. A behódolás következtében – kutyák a hasukat, majmok a feneküket mutatják – az alulmaradt egyednek nem kell elhagynia a területet, csak a viselkedését kell megváltoztatnia.

3. Szülői fegyelmező agresszió

Emlősökre jellemző, hogy a szülők kölykeiket különféle okok miatt rendszeresen fegyelmezik, mint pl., hogy

csöndben tartsák őket,

lassabb vagy éppen gyorsabb mozgásra bírják őket,

ill. a kölykök egymás közötti agressziójának a megfékezése céljából.

4. Elválasztási agresszió

Amennyiben az utódok képessé válnak önálló életre, a szülők ún. elválasztási agresszióval kényszerítik kölykeiket a szülői gondozásról történő leválásra. Ennek során fenyegetik, sőt bántalmazzák utódaikat.

Az agresszív viselkedés élettani háttere

Az agresszív viselkedés kiváltója az idegrendszer hipotalamusza és a limbikus rendszere.

Az agresszív viselkedés belső tényezői között kiemelten fontos a hormonális rendszer.

A mellékvesében termelődő adrenalin és a herében keletkező tesztoszteron. Az adrenalin a gyors válaszkészséget, a kortizol a tartós stressz elviselését teszi lehetővé.

A kasztrált hímek elvesztik harci kedvüket, azonban tesztoszteron kezelés hatására visszanyerik azt.

A tesztoszteron kezelés a nőstényeket is agresszívvá teszi.

A tesztoszteron szint és a rangsorban elfoglalt hely, ill. a territórium mérete között szintén korreláció mutatható ki.

A hadsereg katonáinak vérében kimutatható tesztoszteron koncentráció és a rendfokozat között szintén párhuzam vonható.

Az emberi agresszió

Meg kell különböztetnünk biológiai és kulturális agressziót.

A biológiai agresszió hasonló az állati agresszióhoz és elsősorban a gyermekkori agresszió ilyen, amelyekben nagyon sok az örökletes tényező.

A kulturális agresszió általában csoportos agresszió, amelynek szélsőséges formája a háború.

Az emberi agresszió tanulással, kulturális korlátozással igen alacsony szintre csökkenthető, azonban előidézhető ennek pont az ellenkezője is.

Típusai:

Territoriális: a közösség közösen vagy az egyének egyedül védelmeznek egy adott területet: lakás, kert, városok, országok.

Tulajdonnal kapcsolatos agresszió: már kisgyermekeknél.

Rangsorral kapcsolatos agresszió: az emberi csoportok hierarchikusan szerveződnek.

Frusztrációs agresszió: a leggyakoribb, már egy kisgyereknél, ha megakadályozzák őt valamilyen cél elérésében, elvesznek tőle valamit.

Szülői agresszió.

Nevelői agresszió: a tanítás során alakul ki, ilyen a fegyelmezés.

Morális agresszió: amikor a csoport tagjai agresszióval lépnek fel azokkal szemben, akik eltérnek a normáktól, szokásoktól, szabályoktól, elvektől.

Állatok kommunikációja

Az állatok jelrendszer útján történő információcseréjét az állatok kommunikációjának nevezzük. Jel lehet bármi, ami önmagán túlmutat, valamilyen jelentést hordoz. Az azonos fajhoz tartozó egyedeknek szükségük van arra, hogy valamilyen módon közöljék és megértsék egymás szándékait. Ennek eszköze olyan jelekből álló jelrendszer, amely szaglással, látással, vagy hallással felfogható.

Ez alapvető feltétele a társas kapcsolatok kialakulásának és fenntartásának. A jelek befolyásolják a fajra jellemző magatartást. Viselkedéseket indítanak be, megváltoztatják vagy éppen megszüntetik azokat. A kommunikáció formái modalitás – módozat - szerint:

Kémiai

Vizuális

Akusztikus

Taktilis

A kémiai kommunikáció

Az állatvilág számos képviselője olyan szaganyagokat termel, amelyekkel kémiai kommunikációra képes. Ezeket az anyagokat közös néven feromonoknak nevezzük.

A feromonok a kültakaró mirigyeiben termelődnek, hosszabb ideig is hatásosak maradnak. Terjedésüket befolyásolja a közeg mozgásának iránya és sebessége.

A vizuális kommunikáció

Az állatok látására épül a vizuális kommunikáció, melynek során jelzésként funkcionálhat az állat színe, mintázata, mozgása, testtartása. A színnek, mintázatnak leggyakrabban az állatok szaporodási viselkedésében, a párválasztásban, az udvarlásban van szerepe.

A mozgással történő kommunikáció gyakran szintén a násztáncban nyilvánul meg, ill. egy érdekes esete a méhek tánca. A méhtánc a táplálék helyéről, irányáról, távolságáról és minőségéről tájékoztat. A dolgozók „tájékozódó repüléseket” végeznek a kaptár körül, hogy megjegyezzék a színét, formáját, környezetét, a Naphoz viszonyított irányát. A méhtáncnak „tájszólásai” is vannak: az azonos fajba tartozó, de más helyen élő méhek különböző formájú, más figurákból álló méhtáncot járnak.

A vizuális kommunikációnak számtalan különleges példája található az állatok szaporodási viselkedésében (pl. szentjánosbogár).

A mozgás, a testtartás, mint vizuális jelre jó példa a falkában élő állatok agresszív, ill. behódoló pózai (póznyelv), továbbá a rituális harc egyes elemei.

Külön kell beszélnünk a fajok közötti kommunikációról, mint pl. a riasztószínekről. Közismert, hogy az erős méreganyagot termelő fajok élénk színükkel, ill. mintázatukkal hívják fel magukra a figyelmet, hogy a ragadozók könnyen megjegyezhessék és időben elkerülhessék őket.

Ismert jelenség, hogy az evolúció során egy élőlény felveszi vagy utánozza egy másik élőlény vagy a környezet mintáját, színét, külalakját, viselkedését. Az alkalmazkodás célja lehet a láthatatlanság, vagy a megtévesztés és elijesztés. Ez a jelenség a mimikri.

Az akusztikus kommunikáció

Az állatok hangadási jelrendszerén és hallásán alapul az akusztikus kommunikáció. A hangjelzések főleg olyan esetekben segítik elő a társas érintkezést, amikor a látási vagy szaglási ingerek nem érvényesülhetnek.

Tapintással kapcsolatos – taktilis – kommunikáció

Érintkezéssel, tapintással jön létre. Ilyen pl. a majmok kurkászó magatartása, melynek során nem pusztán a parazitáktól szabadítják meg egymást, hanem az érintéssel erősítik a szociális viszonyokat. Más esetekben pedig az érintkezés befolyásolja az egyedek nemének kialakulását, pl. egy ormányos féreg lárva akkor lesz hím, ha fizikai kontaktusba kerül egy nősténnyel, egyébként nőstény marad.

Az állati és emberi kommunikáció összevetése

Az állati és az emberi kommunikáció közötti talán legfontosabb különbség, hogy az állati kommunikáció zárt, ami azt jelenti, hogy adott kommunikációs rendszerben csak véges mennyiségű üzenet továbbítható. A legfejlettebb egyedeknél is legfeljebb 70-100 jelről van szó.

Az ember mérhetetlen sok jelet tud létrehozni, sőt, a létrejött jelekből is mindig képes újakat alkotni, végtelenített jelállomány (nyílt).

Az állatok esetében az üzenetek elemi jelentéssel bírnak, nem kifejtettek.

Az állati kommunikáció itt és most történik.

Az emberi kommunikáció alkalmas idő- (jövő, múlt, hagyományok) és térbeli különbségek érzékeltetésére, elvont fogalmak, pl. szeretet kifejezésére (fogalmi gondolkodás, absztrakció).

Az állatnak kell kommunikálni (az ösztönök parancsa).

Az ember akar kommunikálni (tudatosság).

Önzetlen magatartás (altruizmus)

Az etológiában azt értjük önzetlenség alatt, amikor egy állat tevékenysége valamelyik fajtársának, rokonának életben maradási, szaporodási sikerét növeli, azon az áron, hogy saját maga hátrányba kerül. Önzetlen magatartás akkor van, ha a segítségnyújtó egyed hátrányát meghaladja a megsegített egyed előnye. Ez a magatartás is a populáció fennmaradásának esélyét javítja.

Rokonszelekció

Az ürgék és a mormoták egyes fajai – például az olimpiai mormota – füttyentenek, ha ellenséget vesznek észre. A füttyentő példány segíti a többiek életben maradását, de fölhívja a figyelmet saját magára, így valamivel nagyobb eséllyel esik áldozatul a támadónak, mint ha „önző módon” azonnal beugrott volna üregébe. Az olimpiai mormoták kolóniáiban az egymás közelében élő egyedek génkészlete részben azonos, mert rokonok, ezért a füttyentést megszabó génváltozat akkor is elterjedhet a populációban, ha egy-egy füttyentő egyed áldozatul esik a ragadozóknak.

A Hamilton-törvény szerint az altruizmus mértéke egyenesen arányos a rokonsági fokkal. Minél közelebbi a családtag, annál nagyobb az önzetlenség, annál valószínűbb, hogy a génállomány közös, ezért az altruista egyed önfeláldozása nem hiábavaló.