III. A Hunyadiak kora

1) Uralkodók

V. Habsburg (Utószülött) László (1440–1457) magyar és cseh király

I. Jagelló Ulászló (1440–1444) magyar és lengyel király

Hunyadi Mátyás (1458–1490) magyar és cseh király

II. (Hódító) Mehmed (1451–1481) török szultán

III. Habsburg Frigyes (1440–1492) német király, majd német-római császár

2) Melyik évben történtek a következő katonai események?

Nándorfehérvár ostromai: 1440, 1456

a bátaszéki csata: 1441

a hosszú (vagy téli) hadjárat: 1443–1444

a második rigómezei csata: 1448

Szabács viadala: 1476

a kenyérmezei csata: 1479

Bécs elfoglalása: 1485

3) Milyen jelentősége van a következő évszámoknak?

1444: a várnai csatában elhunyt I. Ulászló király.

1446: Hunyadi Jánost kormányzóvá választották, mivel I. Ulászló elhunyt, a gyermek V. Lászlót pedig gyámja, Habsburg Frigyes magánál tartotta. A kormányzó a királyi hatalmat korlátozott jogkörrel gyakorolhatta: 32 jobbágyteleknél nagyobb birtokot nem adományozhatott el; az országgyűlés hozzájárulása nélkül nem adhatott senkinek kegyelmet, a főpapok és a bárók konszenzusa nélkül nem adományozhatott magasabb egyházi méltóságokat (érsekség, püspökség, apátság).

1463: a bécsújhelyi béke: III. Frigyes császár és Hunyadi Mátyás között megkötött egyezség, amelynek értelmében 80 000 aranyforint fejében a császár visszaadta az 1442 óta nála lévő szent koronát, valamint az uralma alatt álló Sopron várost és a környező területeket. A dokumentum azt is tartalmazta, hogy amennyiben Mátyás törvényes fiú utód nélkül hal meg, Frigyes vagy leszármazottai öröklik a magyar trónt.

1464: Mátyás királlyá koronázása: Szécsi Dénes bíboros, esztergomi érsek, Fehérvárott Hunyadi Mátyás fejére helyezte a szent koronát, s immár legitim uralkodóként kormányozhatta az országot. Ezt követően készíttette el a felségpecsétet, amellyel módja nyílt az örökérvényű adományok megerősítésére. Ugyancsak ezt követően látott hozzá kormányzati és gazdasági reformjaihoz.

1471: királyellenes főpapi lázadás: a huszita Podjebrád György cseh király halálával (1471) szükségtelenné vált cseh hadjárat befejezését, valamint az oszmánok elleni védelem fokozását követelő főkancellár Zrednai (Vitéz) János esztergomi érsek és unokaöccse, Janus Pannonius pécsi püspök által szervezett kudarcba fulladt összeesküvés Mátyás megbuktatására. A két főpap és társaik azt tervezték, hogy Jagelló Kázmér lengyel herceget ültetik trónra. A szervezkedés ismertté válását követően az esztergomi érsek háziőrizetben töltötte hátralévő napjait, a pécsi püspököt pedig menekülés közben érte a halál (1472).

1479: az olmützi béke: a Mátyás és Jagelló Ulászló közti megállapodás értelmében mindketten törvényesen viselik a cseh királyi címet, a magyar király által meghódított területek halálát követően utódjára szállnak, azonban Ulászló 400 000 aranyforintért bármikor visszaválthatja azokat. A megállapodás az 1470-ben kialakult status quot rögzítette: Ulászló uralma alatt állt Csehország, míg Mátyás fennhatósága alá tartozott Morvaország, Szilézia és Lausitz.

1486: az erdélyi szászok kiváltságainak megerősítésével és bővítésével létrejött az Universitas Saxonum, az erdélyi szászok egyeteme. Mátyás megerősített az Andreanumot (1224), valamint az abban foglalt kiváltságokat kiterjesztette a teljes Királyföld területére. Ez a területen élő német etnikumú (azaz összefoglalóan szász) népességnek széleskörű autonómiát biztosított a törvényhozás, az igazságszolgáltatás, a közigazgatás és az egyösszegű adózás terén. A központjuk Nagyszeben volt, ahol az általuk megválasztott és a király által kinevezett szász gróf székhelyét tartotta.

1488: Brünnben nyomtatásban megjelent Thuróczi János krónikája (Chronica Hungarorum).

4) Fogalmak

subsidium: az uralkodók korábban is szedtek időnként rendkívüli hadiadót, másnéven hadisegélyt, amely Mátyás uralkodása alatt szinte rendszeres adóvá vált. Az egyenes adóval, a kamarahasznával együtt szedték be és jobbágyportánként évi egy aranyforintot tett ki a két adónem. Az uralkodó ráadásul az egytelkes nemesektől is beszedette a hadisegélyt. A kamarahaszna és a subsidium Mátyás bevételeinek közel 62%-át tette ki.

kincstartó: a 14. században megjelenő kincstartói (thesaurarius) méltóság – amelyet bárók és főpapok töltöttek be – Mátyás gazdasági reformjai során jelentősen átalakult. A király szétválasztotta a földesúri jogon beszedett (domaniális) jövedelmeket a felségjogon szedett regálé jövedelmektől, s utóbbiak kezelését a kincstartóra bízta, továbbá az adó beszedését is a kincstár hajtotta végre. A hivatalt a pénzügyigazgatásban és a gazdasági ügyekben jártas szakemberekre bízta, akik közvetlenül az uralkodó joghatósága alá tartoztak.

koronavám (vectigal coronae): az 1467-es gazdasági és pénzügyi reformcsomag részeként a korábban is szedett adónemeket átnevezték, ezzel megszüntetve az adófizetési kötelezettség alóli mentességet. Az Árpád-kortól beszedett külkereskedelmi vámot, a harmincadot ettől kezdve koronavámként szedték az adószedők, ezáltal pl. a székelyek, kunok, jászok mentessége megszűnt. Az adó mértékét a korábbi 3,33-ról 5%-ra emelte.

személynök: a tisztséget Mátyás 1464-es bírósági reformja során hozták létre. A királyi személyes jelenlét (personalis presentia regia) bírósága elé tartozott ügyekben ítélkezett, ezáltal az országos nagybírák (nádor, országbíró) közé tartozott. Fellebbviteli fórumként játszott szerepet a személynöki városok – Esztergom, Székesfehérvár, Lőcse, Szeged, Szakolca, Kisszeben – polgárainak peres ügyeiben.

végvárrendszer: az ország déli határainak védelmét biztosító várakból álló védelmi vonal, amely kiépítése az egyre erősödő oszmán fenyegetés miatt Zsigmond király uralkodása alatt Ozorai Pipo irányításával kezdődött meg. Mátyás ezt a védelmet továbbfejlesztve kialakította a kettős végvári rendszert, amely egészen 1521-ig sikeresen feltartóztatta a török támadásokat. A külső védelmi vonal, amelynek legfontosabb központja Nándorfehérvár erődítménye volt, az erdélyi Törcsvártól, Szreberniken és Jajcán át egészen az Adria partján fekvő Klisszáig ívelt, míg a belső vonal olyan erőségekből állt, mint pl. Karánsebes, Lugos. Pétervárad, Szávaszentdemeter. Mátyás a katonai közigazgatás terén is reformokat hozott: Temesvár központtal felállította az Alsó részek főkapitányságát (1479), amely az ország középső területeinek védelmét irányította, valamint összevonta a dalmát-horvát és a szlavón bánságot (1476) annak érdekében, hogy a délnyugati területek védelmét megerősítse.

5) Személyek

Hunyadi János (†1456): Havasalföldi származású család sarja, apja Serbe fia Vajk Zsigmond udvari lovagjaként kapta meg a névadó birtokot, Vajadahunyadot. Hunyadi János főúri udvarokban vállalt szolgálatait követően került a király környezetébe. Harcolt Luxemburgi Zsigmond husziták ellen viselt háborúiban, ahol elsajátította a huszita harcmodort. Itáliába is elkísérte az uralkodót a császárkoronázásra, mely során Milánóban Visconti herceg kíséretéhez csatlakozott, ahol a modern itáliai harcmodort tanulta ki. Igazi karrierje 1441-ben kezdődött, amikor I. Ulászló híveként az Újlaki Miklóssal közösen vezetett csapatokkal Bátaszéknél legyőzték V. László király seregét (amit Garai László nádor vezetett). Ekkor megkapta az erdélyi vajdai méltóságot. A törökök felett aratott vaskapui győzelmével (1442) Európa-szerte ismert hadvezérré vált. 1446-ban kormányzóvá választották, amely méltóságot 1452-ig töltött be. Számos, váltakozó sikerrel végződött összecsapást vezetett az oszmánok ellen, amelyek közül kiemelkedik a sikeres hosszú hadjárat (1443/1444). Az 1456-os nándorfehérvári diadal egyik kulcsszereplője volt Kapisztránói Jánossal. Az ostromot követően kitört pestisben veszítette életét. A hatalmas Hunyadi birtokvagyon két fiára szállt. Erre alapozva és apja hírneve révén kisebbik fiát, Mátyást 1458 januárjában királlyá választották.

Zrednai (Vitéz) János (†1472): szlavóniai kisnemesi családból származott. Bécsben kezdett egyetemi tanulmányokba, ám stúdiumait nem fejezte be. Jóllehet soha nem járt Itáliában, mégis kiemelkedő humanista műveltségre tett szert. Zsigmond uralkodása alatt a királyi kancellárián alkalmazottja lett. I. Ulászló híve, Hunyadi támogatója, nagy szerepe volt utóbbi kormányzóvá választásában. Hunyadi diplomáciáját ő irányította, a kormányzó váradi püspökké nevezte ki, Mátyás nevelését is ő szervezte meg. 1453 után Hunyaditól eltávolodott, V. László titkos kancellárjaként tevékenykedett. Mátyást királlyá választásától támogatta, elsősorban a diplomáciai ügyek koordinálása volt a feladata. Központi szerepet játszott az 1463-as bécsújhelyi béke előkészítésében és megkötésében. 1464-től másodmagával királyi fő- és titkos kancellár. 1465-től haláláig esztergomi érsek. Az uralkodóhoz fűződő viszonya ambivalens volt, 1470-ben végleg megromlott. 1471-ben a király megbuktatására unokaöccsével, Janus Pannonius pécsi püspökkel összeesküvést szervezett, ami idejekorán lelepleződött. A király lefogatta a kegyvesztett érseket, akit haláláig házi őrizetben tartott Esztergomban. Zrednait tartjuk a magyar humanizmus atyjának. Váradon, majd Esztergomban humanista udvart tartott, jelentős méretű könyvtárat hozott létre. Az 1465-ben alapított pozsonyi Egyetem (Academia Istropolitana) létrehozásában központi szerepet játszott.

Ernuszt János (†1476): bécsi származású kereskedő, aki udvari beszállítóént került kapcsolatba a királyi udvarral. Mátyás felfigyelt a tehetséges üzletemberre, akit fokozatosan bevont a gazdasági ügyek irányításába. Körmöci kamaraispánként kezdte hivatali pályafutását, majd kidolgozta az átfogó pénzügyi- és gazdasági reformot, amely megvalósítását 1467-től kincstartóként irányította. 1473-ban a király szlavón bánná nevezte ki. A felvidéken bányavállalkozásba kezdett, az uralkodótól számos felvidéki és Dráván túli birtokot adományozott neki, amelyeket saját maga is továbbiakkal bővített. Birtokába került – mások mellett – a Muraközben a csáktornyai és a sztrigói, Körös megyében pedig a szentgyörgyvári uradalom. 1474-ben rövid ideig kegyvesztetté vált, amely során elvesztette felvidéki birtokait és bányáit, amelyeket a király törvénytelen fiának, Korvin Jánosnak adott. Kisebbik fia, Zsigmond pécsi püspök, II. Ulászló uralkodása idején pedig kincstartó lett.

Újlaki Miklós (†1477): Elkelő nemesi család sarja, aki 1438-tól kezdve egészen haláláig folyamatosan bárói méltóságot viselt. 1438-tól macsói bánként tevékenykedett, amely pozíciót élethosszig viselte. 1440-ben először V. Lászlót támogatta, akit a koronázás előtt (csecsemőként) lovaggá ütött, majd rövidesen I. Ulászló híve lett. Karrierje Hunyadiéval párhuzamosan ívelt fel: az 1441-es győztes bátaszéki csatát követően mindkettejüket erdélyi vajdává nevezte ki az uralkodó. Az Ulászló halálát követő „zavaros” években tovább növelte birtokállományát és ezzel párhuzamosan területi hatalmát. Hunyaditól az 1450-es évek elején eltávolodott és V. László támogatója lett, ami kiváló politikai érzékét jelzi. Létrehozták a Cillei–Garai–Újlaki ligát (1453), ami a királyi hatalom megerősítését és Hunyadi elszigetelését célozta. Garai László nádorral együtt nagy szerepe volt Hunyadi László kivégzésében. Mátyás uralkodása elején a király ellenzékének vezetője, amely tagjai 1459-ben kezdeményezésére magyar királlyá választották III. Frigyes császárt. Ezt követően hamarosan háttéralkut kötött Mátyással, ezt követően a magyar uralkodó rehabilitálta. Erdélyi vajdává nevezte ki (1459–1472), és megtarthatta a szlavón báni méltóságát is (1457–1466). 1472-ben pedig Budán, Bosznia oszmánoktól visszafoglalt északi részének királyává koronázták, amelyet haláláig kormányzott.

Kinizsi Pál (†1494): Kisnemesi családból származott, sókamarispánént kezdte pályafutását Mátyás uralkodása alatt.1474-ben harcolt Sziléziában ezzel alapozta meg katonai rátermettségét, hírnevét. Nándorfehérvár várának élére került (1476), majd néhány év múlva, a Mátyás hadügyi reformjai során létrehozott új tisztségbe került, ő lett az Alsó részek főkapitánya (1479), amelyet egészen haláláig viselte. A kenyérmezei csatában az oszmánokat legyőzte (1479). Apósával, Magyar Balázzsal együtt emelkedett a bárók közé. Mátyás halálát követően nem Korvin Jánost, hanem Ulászlót támogatta. Ő verte szét Mátyás zsoldosseregének maradványait (1492), pályafutása csúcsát pedig az országbírói méltóság jelentette (1494).