4.9. Szaporodás és egyedfejlődés

Készítette: Vizkievicz András

A fejezet a követelményrendszer 4.9. pontja alapján készült.

Alapfogalmak

Minden gerinces élőlény – és így az ember is – váltivarú, mivel anatómiai különbségek és a szaporodásban játszott szerepek alapján az egyedek női nemre és hímnemre különülnek el.

A külső és a belső nemi szervek eltérő felépítése és működése (ivarsejt, ivari hormonok termelése) alakítja ki az elsődleges nemi jelleget (ivari jelleg).

A másodlagos nemi jellegek a szaporodással közvetlen kapcsolatban nem álló, de nemhez kötött testi és pszichikus tulajdonságok összessége. Ide sorolhatók egyrészt külsődleges tulajdonságok, mint pl. a csontrendszer arányai, a szőrzet jellege stb., ill. ide tartozik még a nemi identitás, a nemi magatartás stb. is. E jellegek a pubertás korban alakulnak ki nemi hormonok hatására. Az ember esetén a nem meghatározása komplikált, ezért több szintjét lehet megkülönböztetni.

1. A kromoszomális nem azt fejezi ki, hogy az adott egyed ivari kromoszómái milyen összetételűek a testi sejtekben, XX esetén női, XY esetén hím jellegű kromoszomális nemről beszélünk.

2. A gonadális nem az ivarmirigyek (gonádok) – petefészek, here – minőségét fejezi ki. Az ivarmirigyek az ivari kromoszómák által kódolt genetikai információk alapján embrionális korban alakulnak ki. Az embrionális fejlődés első 3 hónapjában a két nemben azonos módon fejlődnek a gonádok.  Ezt követően, ha az egyedben XX ivari kromoszómapár van jelen, petefészkek, XY kromoszómák esetén herék fejlődnek ki az ivarszervkezdeményekből.

3. A genitális nem – fenotípusos nem – a külső ivarszervek – genitáliák – minősége alapján határozható meg, kialakulását az embrionális korban a gonádok által termelt nemi hormonok irányítják, kb. a 3. hónaptól.

4. A pszichés nem a szexuális magatartás, ill. a nemi identitás alapján határozható meg, amelyet a genitáliák minősége, a másodlagos nemi jellegek, az idegrendszert ért hormonális hatások, továbbá egyéb pszichés tényezők alakítanak ki.

5. A nemi magatartást a pszichés nem és a hozzá tartozó társadalom által meghatározott viselkedésforma alakítja ki.

A Magyar Pszichiátriai Társaság állásfoglalása:

„…Fontosnak tartjuk kiemelni, hogy a születéskor meghatározott nem számos esetben még biológiailag sem olyan egyértelmű, mint amilyennek első megközelítésben látszik. A születéskor az újszülött nemét döntően a testi adottságok, a külső nemi jelleg megtekintésével állapítják meg, ez alapján anyakönyvezik. Az újszülött nemét ugyanakkor a genetikai meghatározottság mellett egyéb biológiai tényezők is befolyásolják (pl. a hormonális rendszer működésének zavarai), emiatt fizikai adottságai szemrevételezés alapján teljes mértékben nem mindig megítélhetőek. A nemi identitás alakulása tehát pusztán biológiai megközelítésben is bonyolult és érzékeny folyamat, amely változhat az élet során. A környezeti hatások ezt a folyamatot - főként a társadalom különféle szerepelvárásai révén, például, hogy “a fiúk nem sírnak”, vagy hogy “a lányok inkább babázzanak” - valamelyest árnyalhatják ugyan, de alapvetően és meghatározó módon nem befolyásolják. Hasonló a helyzet a transzszexualizmussal is. A szexuális orientációt jelenlegi tudásunk szerint szintén döntően biológiai tényezők befolyásolják, kialakulásában a genetikai meghatározottság mellett nagy szerepet játszanak egyéb biológiai változók (pl. hormonális hatások, idegrendszeri fejlődés) is. A pszichoszociális hatások szerepe a biológiai faktorok mellett nem meghatározó mértékű. … Mindez azt jelenti, hogy a szexuális kisebbségekbe sorolható személyek nem maguk választják a sorsukat, a nemi identitásukat vagy szexuális orientációjukat, hanem azt döntően az általuk nem befolyásolható, nem irányítható komplex biológiai folyamatok határozzák meg. Az előzőek értelmében határozottan állást foglalunk amellett, hogy a nemi identitás és a szexuális orientáció kialakulása környezeti hatással (pl. neveléssel, „propagandával”) nem befolyásolható. …”

4.9.1. Szaporítószervek

A férfi nemi működés

A férfiak belső nemi szervei

a herék,

a mellékherék,

az ondóvezetékek,

az ondóhólyagok,

a prosztata, és

a Cowper-féle mirigyek.

A herék

A herék, mint ivarmirigyek (gonádok), kettős feladatot látnak el,

egyrészt hímivarsejteket termelnek,

másrészt nemi hormonokat – pl. tesztoszteron – választanak el, ezért belső elválasztású mirigyeknek is tekinthetjük őket.

Működésüket – hímivarsejt-termelést, nagyobb mennyiségű tesztoszteron termelését – 12-13 éves korban kezdik meg az agyalapi mirigy tüszőserkentő, ill. sárgatestserkentő hormonjai növekvő koncentrációinak hatására. A here működése folyamatos, a pubertáskortól kezdve egészen időskorig, az élet végéig tart.

A herék fejlődése

A herék a hasüregben jönnek létre az embrionális fejlődés 3 hónapját követően, majd a születés előtt a lágyékcsatornán keresztül a herezacskóba süllyednek, mivel működésük a testhőmérsékletnél 2-3 °C-kal alacsonyabb körülményeket igényel. A herezacskó falában található simaizomréteg hidegben összehúzódással, melegben elernyedéssel segíti az optimális hőmérséklet fenntartását.

A here felépítése

A here kanyargós lefutású, ún. herecsatornácskákból áll. A herecsatornácskák falában képződnek a hímivarsejtek. A csatornácskák közti kötőszövetben tesztoszteront termelő sejtcsoportok helyezkednek el, amiket Leydig-féle köztes sejteknek nevezünk.

A hímivarsejtek, a spermiumok képződése

A haploid hímivarsejtek a herecsatornák szélén található diploid, ún. csírahámsejtek meiózisával jönnek létre a nemi érést követően az agyalapi mirigyben termelődő tüszőserkentő hormon (FSH) hatására (kb. 70 nap alatt). A fejlődés különböző stádiumaiban levő egyes fejlődő ivarsejtformák a csatornácskák alapi részétől fokozatosan tolódnak felfelé, egészen a csatornák üregéig. A hímivarsejtek további fejlődése és érése a herecsatornák falában lévő Sertoli-féle dajkasejtek az üreg felé néző kehelyszerű tágulatában zajlik, itt alakul ki végleges formájuk.  A Sertoli-féle dajkasejtek működését a tesztoszteron irányítja. Az FSH hormon ivarsejtképzést serkentő hatása is a Sertoli-sejteken keresztül érvényesül, ugyanis ezek tartalmazzák a hormon megkötésére alkalmas receptorokat.

A hímivarsejtek kialakulása, fejlődése a spermatogenezis

A herecsatornácskák falának külső szélén az embrionális fejlődés során ősivarsejtekből osztódással diploid spermatogóniumok (csírahámsejtek) jönnek létre. (lásd ábra 3)

Az ezt követő nyugalmi szakasz serdülésig tart.

Pubertáskorban a spermatogóniumok növekedésnek indulnak és az I. spermatocitát hozzák létre.

Az I. rendű spermatociták osztódva haploid II. spermatocitákat termelnek (meiózis I fő szakasza).

A II. rendű spermatociták meiózisuk befejeztével gömbölyded haploid spermidákat eredményeznek (4).

A spermidák további érése Sertoli-féle dajkasejtek üreg felé néző, kehelyszerű tágulataiban zajlik.

A hímivarsejtek felépítése

A hímivarsejtnek alapvetően 3 fő része van: fej, középrész, farok.

A fej lényegében a haploid örökítőanyagot magába foglaló sejtmagot és az ún. akroszómát tartalmazza, ami a petesejtbe történő behatolást segítő enzimeket – hialuronidáz – tárolja.

A középrész tartalmazza a mozgáshoz energiát – ATP-t – szolgáltató mitokondriumokat.

A farok tulajdonképpen egy ostor, a hímivarsejtek mozgását teszi lehetővé.

A mellékherék

A herecsatornácskák összeszedődve a mellékherékbe torkollanak, amelyek ív alakban simulnak a herék hátsó falára. A mellékherében tárolódnak (8-12 napig) és fejezik be érésüket – utóérés – a spermiumok, itt alakul ki a mozgásképességük (a Leydig-sejtek ösztrogénjének hatására) és itt válnak alkalmassá a megtermékenyítésre. Az utóérés során a spermium energiafogyasztása lecsökken, nyugalmi állapotba kerül.

Az ondóvezetékek és az ondóhólyagok

Az ondóvezetékek a mellékherékből folytatódó, a spermiumok továbbítására – perisztaltikus mozgással – szolgáló izmos falú csövek.

Az ondóhólyagok (seminal vesicle) az ondóvezetékekhez csatlakozó páros mirigyek. Az ondóhólyagok lúgos váladéka adja az ondó egy jelentős részét, tartalmaz fruktózt, a hímivarsejtek fő energiaforrását, ill. prosztaglandinokat, melyek serkentik a spermiumok mozgását és a méhfal összehúzódását, elősegítve ezzel a megtermékenyítést. E váladékkal a spermiumok csak az ejakulációkor keverednek, aminek hatására mozgásuk aktiválódik.

A prosztata (dülmirigy)

A prosztata a legnagyobb járulékos mirigye a férfiak belső nemi szervrendszerének, a húgyhólyag alatt helyezkedik el. Páratlan, sok simaizmot tartalmazó, lúgos kémhatású, a spermiumok mozgását fokozó, a hüvely savas kémhatását semlegesítő váladékot termelő szerv. Fala simaizomrétegének összehúzódása továbbítja az ondófolyadékot ejakulációkor a húgycsőbe.

A prosztata területén egyesül egymással a húgyhólyagból eredő páratlan húgycső és az ondóhólyag váladékát is felvevő páros ondóvezeték. Innen a húgyutak és az ivarutak közös szakaszban, a péniszben folytatódnak.

A prosztata után a húgycsőhöz kapcsolódnak a páros, borsó nagyságú Cowper-féle járulékos mirigyek, váladékuk az erekció alkalmával síkossá teszi a pénisz végét, elősegítve a közösülést, a koituszt.

Az ondó (sperma)

Az ondó a here és a járulékos mirigyek által termelt váladék, tartalmazza

az aktív hímivarsejteket,

az ondóhólyag fruktóz- és prosztaglandintartalmú termékeit,

a prosztata lúgos kémhatású, mennyiségét tekintve legjelentősebb folyadékát.

Egy ejakuláció alkalmával kilövellt mennyisége 1,5-5 ml, ml-enként kb. 150 millió spermiummal.

Külső nemi szervek

A férfi külső nemi szerve a pénisz vagy hímvessző, amely merevedésre képes párzószerv. Három fő része van: a töve, a teste és a vége, a makk. A hímvessző bőre igen vékony, szőrtelen, a pénisz csúcsán visszahajlik, és egy redőt képez, ez a fityma. A fityma nem borítja be teljesen a makkot, részben visszahúzódik. A fitymát egyes népek rituális okokból eltávolítják (körülmetélés).

A péniszben ún. erektilis szövetből felépülő hengeres testek találhatók, ezek közül a barlangos testek páros képződmények, a húgycsövet körülvevő szivacsos test pedig páratlan.

Nyugalmi állapotban nagyon kevés vér folyik át a pénisz érrendszerén, mivel az artériák nagyrészt zárva vannak. Nemi izgalomkor az artériás véráramlás a verőerek tágulása miatt fokozódik, ugyanakkor a vénás visszaáramlás – a vénák összenyomódása miatt – csökken, aminek eredményeként az erektilis szövetek üregei megtelnek vérrel, a pénisz megmerevedik, ez az erekció. A merevedés kiváltásában elsősorban keresztcsonti paraszimpatikus idegek aktivitása játszik szerepet.

A nemi izgalom csúcspontján – szimpatikus hatásra – következik be az ondó kilövellése, az ejakuláció, amelyet egyrészt a gátizmok, másrészt a prosztata, az ondóvezetékek és az ondóhólyagok együttes összehúzódása tesz lehetővé.

A férfi nemi működés hormonális szabályozása

A here, mint ivarmirigy, endokrin szervnek tekinthető, mivel

a csatornácskák közötti kötőszövetben elhelyezkedő Leydig-féle köztes sejtek tesztoszteront (és ösztrogént),

a Sertoli-féle sejtek inhibint termelnek.

A tesztoszteron szteroidhormon,

egyrészt serkenti a Sertoli-féle sejtek működését, a spermiumok képződését,

másrészt felelős magzati korban az elsődleges, serdülőkorban a férfiak másodlagos nemi jellegeinek kialakításáért,

a zsírszövetekben ösztrogénné alakulhat.

A férfiakra jellemző másodlagos nemi jellegek:

a vállöv és a mellkas erőteljes, a medence szűk és magas,

kifejezett arc és testszőrzet,

a gégefő erősebb, a hang mélyebb,

a psziché férfias.

A here működését – a spermiumok és a tesztoszteron termelődését – közvetlenül az agyalapi mirigy szabályozza negatív visszacsatolással.

A tüszőserkentő hormon a Sertoli-sejtekre hat, serkenti a spermiumok képződését,

a sárgatestserkentő hormon a Leydig-sejtek működését, s ezáltal a tesztoszteron termelődését fokozza.

A Sertoli-sejtek hormonhatású inhibinje a tüszőserkentő hormon,

a Leydig-sejtek tesztoszteronja a sárgatestserkentő hormon termelődését gátolja.

A nemi működéseket, az ivari hormonok elválasztását az agyalapi mirigy FSH- és LH- termelődésének szabályozásával a hipotalamusz is befolyásolja közvetett módon, serkentő neuroszekrétumok – GnRH (Gonadotropin releasing hormon) – elválasztása révén.

A here tesztoszteron termelése az egyes életszakaszokban eltérő, nagyobb mértékben serdülőkorban kezd termelődni, elválasztása folyamatos és élethosszig tart. A hímivarsejtek termelése a pubertáskortól kezdődően – változó intenzitással – folyamatos, és szinte élethosszig tart. A plazma tesztoszteronszintjének statisztikai átlaga alacsonyabb idős-, mint fiatalkorban, ugyanakkor a szexuális aktivitás és az androgénhormonok plazmaszintje között nincs kimutatható összefüggés (Fonyó).

A női nemi működés

A nők belső nemi szervei

a petefészkek,

a petevezetők,

a méh, és

a hüvely.

A nők nemi működése – szemben a férfiakéval – ciklusos, a petefészkek felváltva többnyire egy-egy petesejtet érlelnek havonta, melynek egymást követő fázisai az egész női nemi működésre, ill. a nemi szervek állapotára hatást gyakorolnak. A petefészkek, mint ivarmirigyek, a herékhez hasonlóan

egyrészt ivarsejteket hoznak létre, ill. érlelnek,

másrészt szteránvázas nemi hormonokat termelnek.

A női nemi működés ciklusa kb. 28 napos, a pubertáskorban kezdődik, és kb. az 50. életévig tart, megszűnését klimaxnak vagy menopausának nevezzük.

A petefészek felépítése

A petefészek a medencében elhelyezkedő páros szerv, alakja és nagysága mandulára emlékeztet. A petefészeknek saját kivezetőcsöve nincs, a kilökődő petesejteket a petevezeték tölcsérszerűen kiszélesedő, a petefészekre ráboruló vége tereli magába.

A petesejtek képződése

A petefészekben, még az embrionális fejlődés alatt keletkező mikroszkopikus gömb alakú képződményeket, ún. elsődleges tüszőket találunk. Az elsődleges tüsző

közepén egy diploid, éretlen „petesejt” helyezkedik el,

amelyet egyetlen sejtréteg, a tüszőhámsejtek rétege vesz körül.

Az elsődleges tüszők még magzati korban képződnek, a pubertáskorig, kb. 12-13 életévig változatlanok maradnak. Számuk a két petefészekben serdülőkorra kb. 200 000.

Az embrionális fejlődés korai szakaszában a petefészek telepébe bevándorolt őspetesejtek nagyszámú osztódást végeznek és kb. a 8. hétre létrehoznak kb. 600 000 diploid oogóniumot.

Az oogoniumok belépnek a meiózis I. szakaszába és elsőrendű oocytákká alakulnak, amelyek laphámmal bélelt elsődleges tüszőkben helyezkednek el. Ezek száma apoptózissal folyamatosan csökken, születéskor 400 000, a pubertáskorra mennyiségük pedig már csak kb. 200 000.

Az elsőrendű oocyták meiózisa az első főszakasz profázisában megreked – diplotén stádiumban – és egészen a tüszőérésig nem folytatódik.

A tüszők érése

A tüszőérés folyamatában, a további fejlődésre kiválasztott (ún. besorozott) 10 tüszőből álló csapatból egyetlen (a legnagyobb FSH-érzékenységű) – néha több – tüsző ún. domináns tüszővé alakul, amely teljesen befejezi fejlődését. A csapat többi tagja apoptózissal elsorvad.

A domináns tüszőben az éretlen petesejt (elsőrendű oocyta) az első meiotikus osztódását befejezi és haploid érett petesejtté (másodrendű oocytává) alakul. A két petefészekben felváltva egy élet során kb. 400 petesejt érik meg.

Az érett haploid petesejt (másodrendű oocyta) kilökődik a petefészek felszínéről (ovuláció), és alkalmassá válik a megtermékenyítésre.

A peteérést és így az ivarérést az agyalapi mirigy tüszőserkentő hormonjának (FSH) növekedő koncentrációja váltja ki, ciklusosságát szintén a hipofízis működésének ciklusos jellege alakítja ki.

Tüszőérés fázisai

A pubertástól kezdve az FSH hatására a kiválasztott elsődleges tüszőben a petesejt térfogata megnő, a tüszőhámsejtek osztódni kezdenek, többrétegűvé válnak, létrejön a másodlagos tüsző (benne még diploid elsőrendű oocyta).

A tüszőhámréteg sejtjei tüszőfolyadékot termelnek, mely egy üregben halmozódik fel a tüszőhámsejtek között. A tüszőfolyadék tüszőhormonokat, ösztrogéneket tartalmaz.

A tüszőhámréteg tovább osztódik, a folyadékkal telt üreg egyre nagyobb lesz, melybe az éretlen „petesejt” (elsőrendű oocyta) egy réteg tüszőhámsejttel körülvéve bedomborodik (petedomb), ez a harmadlagos tüsző.

A tüszőrepedés előtti képződményt Graaf-féle tüszőnek nevezzük, benne az éretlen „petesejt” (elsőrendű oocyta) befejezi a meiózis I. fő szakaszát, és két sejtet hoz létre,

az érett petesejtet (a másodrendű oocytát), amely már haploid

és a sarki sejtet, a polocitát.

A meiózis második szakasza az ovulációkor kezdődik és a megtermékenyítéskor fejeződik be.

A kiválasztódott elsődleges tüszők mintegy 120 nap alatt alakulnak másodlagos, majd újabb 70 nap alatt fejlődnek harmadlagos tüszőkké, ami 14 nap alatt változik Graaf-tüszővé.

Lényeges különbség a petesejtek (oogenezis) és a hímivarsejtek (spermatogenezis) képződése között:

A „petesejtek” (I. rendű oocyták) már a magzati élet során létrejönnek, számuk már születéskor adott.

Érési osztódások a pubertástól csak a menopauzáig vannak.

Ezzel szemben gyakorlatilag a spermatogenezis összes szakasza – a spermatogóniumok keletkezésének kivételével, mely az embrionális korban zajlik - a pubertáskor kezdődik és az élet végéig tart.

Az oogenezis eredménye 1 teljes értékű petesejt és 3 sarkisejt.

A spermatogenezis során 4 teljes értékű spermium jön létre.

A petesejtek mindig csak X ivari kromoszómát tartalmaznak,

a spermiumok fele X, másik fele Y ivari kromoszómát.

Az ovuláció (tüszőrepedés)

Az érett tüsző a petefészek felszínéhez közel helyezkedik el, azt erősen kidomborítja. A hipofízis sárgatestserkentő hormonjának (LH) hatására a tüsző fala felreped és az érett petesejt kilökődik a petefészekből. Ez a tüszőrepedés, az ovuláció, ami a ciklus kb. 14. napján következik be.

Az érett petesejt többnyire azonnal bekerül a petevezetőbe, annak szívó hatása miatt. A megtermékenyítés leggyakrabban a petevezető petefészekre boruló, kiszélesedő részén következik be, ha ez elmarad, akkor a petesejt kb. 24 óra múlva elhal, a tüsző visszamaradt része bevérzik, sejtjei osztódásnak indulnak, kitöltik a megmaradt üreget. Mivel a sejtekben élénksárga színű lipidcseppek halmozódnak fel, a kialakult képződményt sárgatestnek nevezzük, amely a progeszteron hormont termeli.

A sárgatest

megtermékenyülés esetén a terhesség kb. 3. hónapjáig fennmarad, folyamatosan ösztrogént termel, ill. a főleg az embrió beágyazódását és fejlődését segítő progeszteront.

Azonban, ha a megtermékenyítés elmarad, csak kb. 10 napig működik, utána elsorvad, ezért a progeszteronszint a vérben újra lecsökken.

A petefészek hormonjai

A petefészek elsősorban szteroidhormonokat, ösztrogént és progeszteront, kisebb mennyiségben peptidhormonokat – inhibineket – termel. A petefészek hormontermelését

közvetlenül az agyalapi mirigy szabályozza az FSH és az LH elválasztásán keresztül,

közvetve pedig a hipotalamusz a kissejtes magvakban keletkező GnRH révén.

GnRH ↑ → (FSH ↑ + LH ↑) → petefészek szteroid- és peptidhormonok ↑.

A szabályozás a negatív visszacsatolás elvén alapszik.

A tüszőhormon (ösztrogén, pontosabban ösztradiol)

elsősorban a fejlődő tüszőben jön létre, kisebb mennyiségben a sárgatestben és a zsírszövetekben is keletkezik,

elválasztása a pubertáskorban kezdődik (az ösztradiol kis mennyiségben a férfiak zsírszövetében is keletkezik), a menopauza után megszűnik.

Elősegíti az elsődleges és a másodlagos nemi jellegek kialakulását, fejlődését,

hatására érik el végleges alakjukat és méretüket a külső és a belső nemi szervek,

kiváltja az emlő fejlődését, a méhfal erőteljes vastagodását,

jellegzetes női zsírfelhalmozódást eredményez,

kialakítja a nőies pszichét.

A ciklus alatt biztosítja a méhnyálkahártya regenerálódását, vastagodását.

Termelődésének maximumát az ovuláció előtt éri el kb. a 12.-13. napon, elválasztását

közvetve a hipotalamusz GnRH-ja,

közvetlenül pedig a tüszőserkentő hormon növeli (mivel serkenti a tüszőérést).

Az FSH-, LH-elválasztást

nagy koncentrációban a ciklus közepén serkenti (pozitív visszacsatolással),

(a magas ösztrogénszint növeli a GnRH-receptorok számát az agyalapi mirigy FSH- és LH-termelő sejtjein)

a ciklus második felében alacsonyabb koncentrációban a progeszteron jelenlétében pedig már gátolja (negatív visszacsatolás).

Az FSH elválasztását gátló peptid jellegű inhibinek nem csak a here Sertoli-sejtjeiben, hanem a petefészek fejlődő tüszőiben és a sárgatestben is termelődnek.

Az ösztrogének három fő fajtája az ösztron, az ösztradiol és az ösztriol.

A nemileg érett, de nem várandós nőkben az ösztradiolnak jut a legfontosabb szerep (az ösztradiolt tüszőhormonnak is nevezik),

az ösztron az ösztradiol előanyaga,

az ösztriol pedig a méhlepényben termelődik, elősegíti a terhesség fenntartását és a magzat fejlődését.

A progeszteron

a ciklus második felében a sárgatestben keletkezik.

Megtermékenyítés esetén a sárgatest fennmarad és kb. a terhesség 3. hónapjáig termeli a progeszteront (később a méhlepény választja el a terhesség végéig),

ellenkező esetben a 24. naptól kezdve szintje néhány napon belül minimumra csökken.

Hatásai lényegében a terhesség elősegítésére és megtartására irányulnak.

Előkészíti a méh falát az embrió befogadására, hatására a nyálkahártyája eléri maximális vastagságát,

bezárja a méhszájat,

akadályozza a méhösszehúzódásokat,

0,5 fokkal emeli a testhőmérsékletet.

Hatására fejlődésnek indul az emlő mirigyes állománya, előkészíti a tejelválasztást, de gátolja a tejtermelést.

Gátolja az FSH és az LH termelődését, ezért megakadályozza terhesség esetén az újabb tüszőérést. Ezen a hatáson alapszik a hormonális fogamzásgátlás, melynek során az ösztrogén- és progeszterontartalmú tablettákkal megakadályozzák a tüszőérést és a tüszőrepedést.

A petevezeték (méhkürt)

A petevezető a petefészket és a méhet összekötő, kb. 10-13 cm hosszúságú, ceruzavastagságú, izmos falú cső. A petefészekkel nincs összenőve, arra rojtos szélű, kiszélesedő végével ráborul. A petevezető hámja egyrétegű csillós hengerhám, ahol a csillók csapkodása a vezeték folyadéktartalmát a méh felé hajtja. A csillók csapkodása és a csőfal simaizomrétegének perisztaltikus mozgása miatt létrejövő szívóerő a petefészek felszínéről kilökődő petét beszippantja és azt a méh felé továbbítja.

A méh

Körte alakú, szűk üregű, a húgyhólyag fölé hajló izmos falú szerv. Megkülönböztetjük rajta a petevezetők nyílása felé kiszélesedő testet és a lefelé elkeskenyedő henger alakú nyakat. A méhnyak bedomborodik a hüvelybe, nyílását méhszájnak nevezzük.

A méh fala 3 rétegű,

kívülről vékony hashártya borítja,

középen vastag simaizomréteg (myometrium) helyezkedik el,

az üreg felőli részét pedig nyálkahártya (endometrium) béleli.

A méhnyálkahártya hámja egyrétegű hengerhám, helyenként csillóval borítottan. A hám alatti kötőszövet összekapcsolja a hámot az izomréteggel, sejtdús, a hámból benyúló csöves mirigyekben gazdag kötőszövet. A méh nyálkahártyájának állapota nagymértékű változékonyságot mutat, melynek jellege ciklusos, fázisait a petefészekhormonok szintje határozza meg.

A méhnyálkahártya menstruációs ciklusa

A méhnyálkahártya állapota a 28 napos ciklus alatt folyamatosan változik. A ciklus első napja a menstruáció első napja.

A ciklus 1. napjától a kb. 4-5. napig tartó szakasz a menstruációs fázis. A menstruáció során az előzőleg megvastagodott, vérbő nyálkahártya 2/3-a vérzés kíséretében lelökődik.

A menses után, ösztrogén hatására a helyenként megmaradt nyálkahártyafoltokból megindul a regeneráció.

Ezt követően a burjánzási fázisban kb. a ciklus közepéig a nyálkahártya egyre magasabb lesz, erekben, mirigyekben gazdagodik. A helyreállítási és a burjánzási fázisok kialakulásáért a petefészek ösztrogén hormonja felelős, ezért ezt a két szakaszt együtt az ösztrogénhatás fázisának is nevezzük.

Az ovulációt követően az elválasztási fázisban a nyálkahártya eléri a maximális vastagságát (4-5 mm), abszolút vérbő, mirigyei váladékot termelnek, mely az odaérkező embrió beágyazódását biztosítja. A nyálkahártya maximális vastagságának a kialakításáért a sárgatest progeszteron hormonja felelős (progeszteronhatás fázisa).

Amennyiben

a petesejt megtermékenyül, a fejlődő embrió egy hCG nevű hormont termel, aminek a hatása, hogy fenntartja a sárgatestet kb. 3 hónapig, miáltal biztosítja a folyamatos progeszterontermelést, ami lehetővé teszi a vastag nyálkahártya fennmaradását, az embrió befogadását, táplálását.

Azonban, ha nem történik megtermékenyítés, a sárgatest sorvadásnak indul, a progeszteron koncentrációja a vérben erősen csökken, aminek következtében a megduzzadt nyálkahártya vérzés kíséretében (menstruáció) lelökődik.

A női nemi működés hormonális szabályozása

A ciklus eseményeinek egymásutániságát a GnRH, az FSH, az LH és a három petefészekhormon koncentrációjának meghatározott, ciklikus változása eredményezi.

A különféle hormonok nemcsak egymás termelődésének a mértékére hatnak – pozitív vagy negatív visszacsatolással –, hanem befolyásolják a célsejtek receptorainak a számát, és ezzel a hormonérzékenységét.

A ciklus elején, a menses első napjaiban a petefészekhormonok – ösztrogén és progeszteron – koncentrációja a vérben alacsony.

Ennek következtében a hipofízis tüszőserkentő hormonjának elválasztása felszabadul a gátlás alól, szintje a vérben emelkedik, gyorsul a tüsző érése.

A fejlődő tüsző termeli az ösztrogént, ami a ciklus közepén pozitív visszacsatolás révén fokozza az FSH, ill. az LH elválasztását (úgy, hogy hatására nő az FSH-t és az LH-t elválasztó sejteken a GnRH receptorok száma).

A sárgatestserkentő hormon koncentrációja az ovuláció előtt 24 órával maximális, hatására bekövetkezik kb. a 14. napon a tüszőrepedés.

A létrejövő sárgatest megkezdi a progeszteron termelését.

A ciklus második felében a progeszteron és az ösztrogén negatív visszacsatolással gátolja az FSH és az LH termelődését, ezért ezek mennyisége csökken. Eme tény az alapja a hormonális fogamzásgátlásnak; a tabletták megfelelő arányú ösztrogén- és progeszterontartalma gátolja a tüszőserkentő hormon, ill. a sárgatestserkentő hormon elválasztását, aminek köszönhetően a tüszőérés is gátlás alá kerül, így nem érik meg újabb petesejt, elmarad az ovuláció.

Mivel az LH mennyiségének a csökkenése miatt a sárgatest sorvadásnak indul, csökken a progeszteron- és az ösztrogénszint, ezért bekövetkezik a menses, a tüszőserkentő hormon termelése felszabadul a gátlás alól, szintje a vérben újra nőni kezd. A növekedő FSH-szint előkészíti az elkövetkezendő ciklusokban szerephez jutó tüszőket is.

A hüvely

Kb. 7-9 cm hosszúságú, tágulékony (szülés), izmos falú cső. Falát vastag simaizom alkotja, nyálkahártyájának hámja többrétegű, hormonhatásoktól (ösztrogén) változó mértékben elszarusodó hám. A hüvelyi ciklus lehetőséget biztosít arra, hogy hüvelykenet vizsgálatával a ciklus egyes fázisaira lehessen következtetni. A hüvelyváladék kémhatása savas (tejsavbaktériumok), ami megvédi a női ivarutakat elsősorban a gombás fertőzésektől.

Külső nemi szervek

A külső nemi szerveket lényegében a gáttájék hosszanti hasadéka alkotja, melyet a nagy és a kis szeméremajkak zárnak közre. A gát a medencefenék bonyolult izom- és kötőszöveti záró rendszere, amit a végbél, a hüvely és a húgycső fúr át (szűkebb értelemben a hüvely és a végbélnyílás közti terület).

A szeméremdombot és a nagy szeméremajkakat – ezek a férfi herezacskójának feleltethetők meg – másodlagos szőrzet fedi, ami a pubertáskorban alakul ki az ösztrogén hatására. A nagy szeméremajkak között találhatók a húgycső nyílását, ill. a hüvely bemenetét határoló kis szeméremajkak. A hüvelybemenetben található mirigyek váladéka nemi izgalom alkalmával megnedvesíti a hüvely nyílását, megkönnyítve a közösülést. A csikló a húgycső nyílása felett helyezkedik el, fejlődéstanilag a hímvesszőnek feleltethető meg, merevedésre képes, ingerlésével a nemi izgalom fokozható.

4.9.2. Egyedfejlődés

Az ember egyedfejlődése alapvetően két fő szakaszra tagolható,

a megtermékenyítéstől a születésig tartó embrionális fejlődésre, ill.

a posztembrionális fejlődésre, amely a születéstől a halálig tartó folyamat.

Az ember embrionális fejlődése

Az ember embrionális fejlődése 266 nap, az utolsó mensestől számítva a várandósság – melyet az utolsó menses első napjától számolnak - 280 nap.

Az egyedfejlődés korai szakaszai, ill. eseményei

Az egyedfejlődés a megtermékenyítéssel veszi kezdetét.

Ezt követően megindul a barázdálódás, mialatt gyors, egymást követő osztódásokkal kialakul az ún. szedercsíra.

Létrejönnek a csíralemezek, majd

a szervtelepekből kialakulnak az embrió szervkezdeményei.

Az embrionális szervkezdemények később funkcionáló szervekké alakulnak.

A megtermékenyítést közvetlen megelőző folyamatok

A női nemi ciklus 14. napján bekövetkezik az ovuláció, melynek során a petefészek felszínéről kilökődik

egy haploid petesejt (másodrendű oocyta) és

egy sarki sejt, tüszőhámsejtekkel (corona radiata) körülvéve.

(A petesejt a meiózis első osztódási fázisán túl van, a sejtek már haploidok, de még 2 kromatidás kromoszómákkal).

A petesejt a méhkürtbe – petevezetőbe - kerül, majd a petevezető perisztaltikus mozgásának és a csillós hám működésének eredményeképpen elindul a méh felé.

A hímivarsejtek a közösülés (koitusz) alkalmával általában a méhszáj környékére kerülnek.

A megtermékenyítéshez szükséges, hogy a hímivarsejtek érésének utolsó fázisa, a kapacitáció is végbemenjen, melyet a női ivari utak ionösszetétele, pH-ja és hormonális hatások váltanak ki.

A folyamat során a hímivarsejtek membránjában megváltozik a fehérjék összetétele, a petesejthez való kötődést elősegítő molekulák jelennek meg. A spermiumok anyagcseréje fokozódik és jelentősen megnő a Ca2+ felvétele, ami az akroszóma reakció végbemeneteléhez szükséges. A kapacitáció végén a spermium membránja destabilizálódik.

A megtermékenyítés leggyakrabban a petevezeték kiszélesedő rojtos részében, a petefészekhez közel történik. Abban az esetben, ha az embrió a méh üregén kívül – petefészek felszínén, petevezetőben, hashártyán stb. – tapad meg, méhen kívüli terhességről beszélünk.

Az ejakuláció alkalmával 1,5-5 ml ondó jut be a női ivarutakba, ml-enként kb. 150 millió hímivarsejttel, azonban a petesejtet csak töredékük éri el. A petesejt kb. 24, a hímivarsejtek kb. 48 óráig alkalmasak a megtermékenyítésre, utána elhalnak. Az ondó kémhatása lúgos (prosztata), amely kedvez a spermiumok mozgásának, azonban a hüvely savas váladéka gátolja azt, ugyanakkor hatására az ondófolyadék besűrűsödik, ami meggátolja a női ivarutakból történő kifolyást. A női orgazmus része, hogy a méh simaizomzata ritmikusan összehúzódik, elősegítve a hímivarsejtek feljutását a petevezető felé. A hímivarsejtek mozgásirányát kemotaxis és az áramlással szembeni haladás, a reotaxis határozza meg.

A megtermékenyítés

A haploid (23) hímivarsejt és a haploid (23) petesejt egyesülését megtermékenyítésnek nevezzük, melynek eredménye a diploid (46) zigóta.

A petesejt a 0,1 mm átmérőjével az emberi szervezet legnagyobb sejtje, citoplazmájában a szokásos sejtalkotókon kívül – belső membránrendszer, sejtmag, mitokondriumok stb. – szénhidrátokból, fehérjékből, és lipidekből álló tartaléktápanyag, az ún. szikanyag található. A petesejtet egy glikoproteidburok, a fénylő réteg veszi körül, amit a már említett tüszőhámréteg borít be. A tüszőhámréteg sejtjeit túlnyomórészt a hialuronsav nevű poliszacharid tartja össze.

A petesejtet egyszerre akár több száz spermium is körülveszi, azonban a petesejt belsejébe csak egy spermium juthat be, amit többféle mechanizmus biztosít.

A hímivarsejtek akroszómális enzimek segítségével a petesejtet körülvevő sejtek közötti kapcsolatokat fellazítják, s így hozzáférhetnek a petesejtburokhoz (zona pellucida).

A fellazított fénylő rétegen (zona pellucidán) a hímivarsejt keresztülfúrja magát, és a külső membránján található kötőfehérjék a petesejt ZP3 fehérje receptoraihoz kapcsolódnak.

A spermiumok hiperaktív mozgásúak lesznek, az ostor erőteljes csapásokkal mozgatja előre a sejteket.

Az első hímivarsejt feji részének bejutását követően a petesejt sejthártyája alatt a citpolazmában található hólyagokból többféle, nagy mennyiségű bontó enzim ürül exocitózissal a petesejt felszínére, melyek felszámolják a ZP3 receptorokat és megkeményítik a petesejt burkát (kortikális reakció).

A petesejt és spermiummembrán egyesülését követően befejeződik a II. meiotikus osztódás.

Mivel a petesejtbe csak a spermium feji része kerül be, a nyak, a középdarab és a farok kívül marad, így a zigóta mitokondriumai kizárólag az anyától származnak.

A méhen kívüli megtermékenyítés során (in vitro fertilizáció) a petesejt és a spermiumok a méh üregén kívül, mesterséges körülmények között egyesülnek, majd miután a megtermékenyülés megtörtént és az embrió osztódása elindult, az embriót kb. szedercsíra-hólyagcsíra állapotban visszaültetik az anya méhébe, ahol a fejlődés már természetes körülmények között zajlik tovább. A méhnyálkahártyát előzetesen hormonális kezeléssel megfelelően felkészítik az embrió befogadására.

Barázdálódás, a szedercsíra és a hólyagcsíra kialakulása

A zigóta 24 óra múlva mitózisokkal osztódni kezd, majd 3-4 nappal a megtermékenyítés után 16 sejtes ún. szedercsíra (morula) állapotba kerül.

A szedercsírának van egy ún. belső és egy külső sejttömege.

A szedercsíra belső sejtjeinek egy része apoptózissal elhal, a megmaradó sejtek pedig egy ponton gyűlnek össze, létrehozva az embriócsomót.

A külső nagyobb sejtek később a külső magzatburkot hozzák létre. Ezt a belül üreges képződményt hólyagcsírának (blastula) nevezzük.

A hólyagcsíra megtapad a méh nyálkahártyáján, elkezd bontóenzimeket termelni és besüllyed a méhnyálkahártya kötőszöveti állományába. Ez a folyamat a beágyazódás, az implantáció.

Az embrió korai fejlődése (az első 3 hét eseményei)

Az embriócsomóban egy üreg keletkezik, amit amnionüregnek nevezünk.

Alatta az embrió lapos, mindössze két sejtrétegű, ez az embriópajzs.

A felső sejtek képezik az ektodermát, a külső csíralemezt, az alsó sejtek az endodermát, a belső csíralemezt.

Az embriópajzs alatt szintén üreg jön létre, a tartalék tápanyagot tartalmazó szikhólyag, melyet az endoderma határol.

Ektoderma származékai:

a bőr hámrétege,

a szemlencse,

a teljes idegrendszer,

a retina,

a mellékvesevelő,

egyes koponyacsontok.

Endoderma származékai:

a bélcsatorna hámja, a máj, a hasnyálmirigy,

a légzőszervrendszer hámja.

Az embrió külső sejtrétegének a méhfal felé eső sejtjei tovább osztódva bolyhossá válnak, amivel megindul a méhlepény magzati részének kialakulása.

Az ektoderma sejtjei a lemez közepén besüllyednek (primitív csík), befordulnak az ektoderma és az endoderma közé, és egy újabb sejtréteget hoznak létre, a mezodermát.

A mezoderma származékai:

az összes kötő- és támasztószövet (egyes koponyacsontok kivételével), a gerinchúr,

az izomszövetek,

a teljes keringési rendszer, a szív, a vérsejtek, az erek, a nyirokrendszer,

a szaporító-kiválasztó rendszer.

Vázlatosan összefoglalva a további eseményeket:

az embrió hosszirányban megnyúlik, hossztengelyére merőlegesen meggörbül.

A szikhólyag beszűkül, majd eltűnik, kialakul az endodermával határolt bélcső.

Létrejön a köldökzsinór, benne a szikzacskócsökevénnyel, 2 artériával, 1 vénával.

Ugyanakkor az amnionüreg, amibe az embrió bedomborodik, egyre nagyobb lesz.

Magzatburkok

Az embriót, majd a magzatot az embrionális fejlődés alatt 2 burok veszi körül.

A külső magzatburok (irhahártya, chorion)

A szedercsíra külső sejtrétegéből alakul ki. Felszíne a sejtek osztódása miatt egyre bolyhosabbá válik (innen a neve). Feladata

az embrió rögzítése és táplálása,

részt vesz a méhlepény kialakításában,

hCG hormont (human Chorion Gonadotrop hormon) választ el, amely a 10. naptól fenntartja a sárgatestet (így az tovább termeli a progeszteront).

A hCG a vizeletből a 10. nap után kimutatható, így megállapítható a várandósság. Pozitív próba esetén a várandós nő vizeletében megtalálható hormon összekapcsolódik a terhességi tesztek hCG-ellenanyagával, ami jól látható színváltozást eredményez, a kontroll mellett plusz csík vagy kör jelenik meg a teszten.

A belső magzatburok (magzating, amnion)

Az embriót tartalmazó amnionüreg fala. Termeli a magzatvizet, ami

véd a külső mechanikai hatásoktól,

a kiszáradástól és

a hőmérséklet-változásoktól,

a magzat szabad, szinte lebegő mozgását biztosítja.

A magzatvíz három óránként kicserélődik. A magzatvíz vizsgálata fontos információt nyújthat a magzat esetleges kóros fejlődéséről (a Down-szindróma a 16. héten vételezett mintából kimutatható). Később a két burok összenő és kialakul a közös magzatburok.

A méhlepény, placenta

A fejlődő magzat rögzítését, táplálását biztosító korong alakú, szivacsos, rendkívül vérbő szerv, mely progeszteront és ösztrogént termel. Kialakulásáig embrióról, utána magzatról beszélünk.

Fejlődése a beágyazódást követően megkezdődik, teljes fejlettségét a 3. hónapra éri el. A beágyazódást követően az embriócsomó feletti chorionsejtek intenzíven osztódnak, egyre elágazóbb bolyhok jönnek létre. A bolyhok növekedve felszakítják a méhnyálkahártya ereit, véröblök jönnek létre, aminek következtében az anyai vér körülmossa a chorion bolyhait (nyílt keringés).

A bolyhok hajszálereivel a magzati keringés a köldökzsinóron keresztül áll kapcsolatban.

A köldökartériák a magzat felől salakanyagokban gazdag vért szállítanak a bolyhokba, ahol a salakanyagok átjutnak az anyai keringésbe.

Az anyai keringésből oxigén és tápanyagok kerülnek a bolyhokon át a magzati vérbe. Az oxigénátadást a magzati hemoglobin nagyobb oxigénkötő-képessége biztosítja. A méhlepényben felfrissült vér a köldökvénán keresztül jut vissza a magzathoz.

A terhesség vége felé a méhlepény öregszik, leépül, ami veszélyessé teszi a túlhordást.

A magzati keringés

A magzati és az anyai vérkeringés anatómiai értelemben teljesen független egymástól, a magzati és az anyai vért egy szűrőberendezés választja el, a kétféle vér nem keveredik!

A placenta területén diffúzióval történik az anyagtranszport az anyai és a magzati vér között. A szűrőberendezés számos anyagot visszatart, azonban átjuthatnak

vírusok (HIV, rubeola, influenza stb.),

alkohol, drogok, nikotin, gyógyszerek, mérgek stb.,

továbbá a magzat passzív természetes immunizálásában szerepet játszó antitestek.

A felfrissült vért hozó köldökvéna a magzatban a májon keresztül az alsó testvénához csatlakozik, amely a magzat testéből vénás vért szállít a szív felé, ezért itt a vénás és az arteriás vér keveredik.

A vér a jobb pitvarba jut, ahonnan

egyrészt a nyitott ovális nyíláson (Foramen ovale) keresztül közvetlenül a bal pitvarba kerül (mivel a tüdő, ill. a kis vérkör nem működik),

másrészt a jobb kamrába, majd a tüdőartériába jut.

A vér a tüdőartériából a tüdő elkerülésével a Botallo-vezetéken (Ductus arteriosus) keresztül az aortába folyik, mivel a tüdő összeesett, keringési ellenállása nagy.

A magzat vére majd a belső csípőverőérből induló két köldökartérián keresztül jut vissza a méhlepénybe.

A méhen belüli fejlődés főbb eseményei vázlatosan

3 hét elteltével az embrió 3 mm hosszúságú, kialakul a feji és a farki vége. Megjelennek az idegrendszer, a tüdő és az emésztőrendszer kezdeményei.

A 18-21. nap körül működni kezd a szívkezdemény.

5 hetes korban az embrió már 12 mm hosszúságú, s láthatóak a végtagok kezdeményei, kezd kialakulni a köldökzsinór.

A 6. héten kezdenek kialakulni a szemek, a fülek, a száj, fejlődik az arc.

A 3. hónap végére a nemi szervek differenciálódnak.

A 4. hónapban a magzat mozgása érezhetővé válik, külső nemi szervei kialakultak, neme már megállapítható ultrahang segítségével.

A 39. hétre a magzat felveszi a születési testhelyzetet, fejjel lefelé, felhúzott lábakkal.

A szülés

A szülést bevezető vajúdás általában 266 nappal a fogamzás után kezdődik, vagyis 280 nappal az utolsó menstruáció első napját követően.

Ha a szülés a 24. hét előtt következik be, vetélésről beszélünk,

amennyiben a 24. és a 36. hét között indul meg, akkor koraszülésről van szó.

A vajúdás a tágulási szakasz, aminek kezdetén a méhnyak tágulásával eltávozik a nyákdugó. A nyákdugó a terhesség alatt elzárja a méh üregét a külvilágtól, hogy meggátolja a magzat hüvelyen keresztüli megfertőződését. A vajúdás alatt a magzatburok megrepedhet, a magzatvíz elfolyhat. A kezdetben rendszertelen és változó erősségű, ill. időtartamú méhösszehúzódások kezdik a méhszájat kitágítani. Idővel az összehúzódások gyakoribbak, erősebbek és hosszabbak lesznek. A szülést megelőzően a méhszáj már kb. 10 cm-re tágul.

A kitolási szakaszban (második szakasz) a törzs izmai által kifejtett nyomás és a méh erőteljes összehúzódásai eredményeként a magzat feje áthatol a teljesen kitágult méhnyakon át a hüvelybe, majd a hüvelyen – szülőcsatornán - keresztül világra jön az újszülött.

A lepényi szakaszban (harmadik szakasz) a méhlepény leválik a méh faláról és eltávozik a hüvelyen át a külvilágba.

Ikerterhesség

Többpetéjű ikerképződésről akkor beszélünk,

ha egyszerre több petesejt érik meg és termékenyül meg külön hímivarsejtekkel.

Ilyenkor a magzatoknak külön magzatburkuk, ill. placentájuk van.

Nemük lehet különböző.

Genetikai állományuk 50%-ban azonos.

Az egypetéjű ikerképződéskor

egyetlen petesejt termékenyül meg, egyetlen embrió indul fejlődésnek, amelyben pl. két embriócsomó jön létre.

A magzatoknak közös a külső magzatburkuk, ill. a placentájuk.

Genetikai állományuk 100%-ban azonos.

A természetes fogamzás biológiai és életmódbeli feltételei

A fogamzás feltételei biológiai szempontból a női szervezetben

az ivarutak átjárhatósága egészen a petefészkekig,

a kiegyensúlyozott női nemi ciklus, hormontermelés, a tüszőérés és az akadálytalan ovuláció,

a funkcionáló petevezetékek,

a megfelelően előkészült méhnyálkahártya.

A férfi szervezet részéről feltétel

szintén az ivarutak átjárhatósága,

az optimális számú és mozgású spermium termelése,

a kiegyensúlyozott ivari hormonelválasztás,

az ondó megfelelő összetétele,

a közösülési képesség.

A megszülető gyermek egészsége szempontjából rendkívül fontos, hogy a szülei egészségi állapota megfelelő legyen a fogamzás pillanatában. Ezért már hónapokkal a gyermekvállalás előtt érdemes megfelelő életmód kialakításával mind mentálisan, mind egészségügyi értelemben felkészülni a fogamzásra.

Mellőzni kell a dohányzást, a droghasználatot, a túlzott alkoholfogyasztást,

valamint időben abba kell hagyni a fogamzásgátló tabletták szedését,

törekedni kell az optimális testsúly kialakítására,

a rendszeres testmozgásra,

az egészséges táplálkozásra, beleértve a magzat egészséges fejlődéséhez szükséges vitaminok – pl. folsav – szedésére.

A várandósság jelei

A várandósság első legjellemzőbb jele a rendes menstruáció elmaradása. Ekkor már 4 hetes a terhesség. A várandósság további megerősítő tünetei hátterében hormonális változások állnak, ilyenek a

megváltozott közérzet,

gyakori rosszullétek, hányinger, émelygés,

hangulatingadozások,

egyes ételek iránti ízlés megváltozása,

az emlők megduzzadása és érzékennyé válása.

A várandósság alatti élettani változások során

a szervezet szinte valamennyi funkciójának aktivitása nő,

intenzív érzelmi és hangulati változások jelentkeznek,

gyakori az ingerlékenység.

Az első trimeszterben fáradékonyság, aluszékonyság,

a második trimeszterben kiegyensúlyozottság, eufória,

a harmadik trimeszterben nyugtalanság, depresszió alakulhat ki.

A testsúly akár 15%-kal is megnőhet,

a szív perctérfogata, a vérnyomás megnő, a pulzusszám emelkedik, visszértágulatok, aranyér alakulhat ki.

A vérben nő a hemoglobin koncentrációja és a fehérvérsejtszám.

A légzési térfogat, ill. a légzési perctérfogat akár 30%-kal is nőhet.

A nyál összetételének változása és a megnövekedett kalciumigény a fogak romlását idézheti elő.

A pajzsmirigy tiroxin elválasztása fokozódik.

A várandós szervezet víztartalma nő, gyakran alakul ki ödéma.

A terhesség alatt a vércukorszint emelkedhet, a vizeletben megjelenhet a cukor.

Gyakori vizelési inger alakul ki.

A bőr pigmentációja helyi jelleggel erősödik, az emlőbimbó sötétedik, terhességi csíkok jelennek meg.

A hajzat, szőrzet dúsul, kifejezettebb az izzadság- és faggyúmirigyek működése.

Az ízületek fellazulnak, gyakoriak a hát- és derékfájások.

A várandósság alatti hormonális változások

Terhesség alatt szünetel a női nemi ciklus.

A külső magzatburok (chorion) kb. a 10. naptól termeli a hCG-t.

A hCG fenntartja a sárgatestet, ami kb. 3. hónapig termeli a progeszteront.

A 3. hónaptól kezdődően a placenta átveszi a progeszteron és az ösztrogén termelését, a sárgatest elsorvad. (A progeszteron és az ösztrogén gátolja az újabb tüszőérést.)

A progeszteron- és az ösztrogénszint szinte egyenletesen emelkedik egészen a szülésig, majd a vajúdás időszakában mennyiségük jelentősen csökken.

A szülést megelőzően emelkedik az oxitocinszint, ami megindítja a méhösszehúzódásokat.

A szülést követően megindul a tejelválasztást serkentő hormon termelődése, ami megindítja az emlőkben a tejtermelést.

A szoptatás biológiai folyamatai

Szülés előtt a tejelválasztást a prolaktin termelését gátló, a hipotalamuszban keletkező neurohormon (PIF) blokkolja. A szülést követően azért indul be az emlőkben a tejtermelés, mert az újszülött az anya emlőbimbóját ingerelve reflexfolyamatot indít el, ami meggátolja a PIF elválasztását, ennek eredményeképpen elkezd termelődni a tejelválasztásért felelős prolaktin. A prolaktin hatására az emlőmirigyekben megindul a tejelválasztás, azonban a termelődött tej magától nem tud kiürülni.

A tej kiürülését az emlőkből a szintén a hipotalamuszban termelődő oxitocin teszi lehetővé, ugyanis a mirigyvégkamrákban felhalmozódott tej csak az azokat körülvevő simaizomsejtek erőteljes összehúzódásával távozik. Az oxitocin felszabadulását kiválthatják

feltétlen ingerek, mint pl. az emlőbimbó mechanikai ingerlése (30-60 sec. késéssel tejkiürülést eredményez, feltétlen reflex), vagy

feltételes ingerek, mint pl. a csecsemő látványa, szaga, sírása stb. (feltételes reflex).

A szoptatásnak óriási az élettani és a pszichés jelentősége mind az újszülött, mind az anya számára. A kizárólagos anyatejes táplálás 6 hónapos korig ajánlott, ezt követően kiegészítő táplálás mellett is folytatható. Az anyatej összetétele optimális a gyermek testi és szellemi fejlődése szempontjából, minden tápanyagot megfelelő arányban tartalmazza, összetétele a csecsemő életkorának megfelelően változik. Az anyatej ellenanyag-tartalmánál fogva véd olyan fertőző betegségektől, amelyekkel szemben az anya is védett. A szoptatás az anyára nézve is előnyös, elősegíti az anya-gyermek kötődés megerősödését, szülés után elősegíti a méh összehúzódását, ezáltal csökkenti a vérveszteséget.

Posztembrionális fejlődés

Az újszülöttkort,

ami kb. 10 napos korig tart (köldökcsonk leeséséig),

nagyon gyors anyagcsere,

szabálytalan légzés,

rossz hőszabályozás,

egész napos alvás jellemzi, amely alatt a testsúly még csökkenhet.

A csecsemőkorban

ami 1 éves korig tart,

leggyorsabb a növekedés és a fejlődés,

ekkor történik az alapmozgások megtanulása, mint pl. a felülés, a kapaszkodás, a mászás, a járás,

kialakul a beszédelemek megjelenése, a beszéd megértése,

kibújnak az első tejfogak.

Kisgyermekkorban

ami 5-6 éves korig tart,

a végtagok sokat nőnek, a mozgás egyre ügyesedik,

a szellemi fejlődés gyors,

s a korszak végén megkezdődik a fogváltás.

A kölyökkor

a serdülésig tart,

fokozott növekedés, nagy mozgásigény, nagy energiaigény jellemzi.

A serdülőkor (pubertás)

kezdete változó, lányok előbb (11-12), fiúk később (12-13) (függhet: örökléstől, környezettől, életmódtól stb.) érhetnek, a változást nemi hormonok indítják el,

kialakulnak a másodlagos nemi jellegek, a testmagasság hirtelen megnő.

A személyiség jelentős változáson megy keresztül, melynek főbb jellemzői

az intellektuális fejlődés,

a megnövekedett szabadságvágy,

az erősödő öntudat,

a nemi identitás, a párkapcsolatok kialakulása,

az erősödő kritikai megnyilvánulások,

az érzelmi viharok, az indulati kitörések, a sértődések, a magába zárkózás.

A kamaszok önbizalma a végletek között ingadozik,

kialakul a kortárs csoportokhoz való tartozás igénye,

az önállósodás, szülőkről való leválás, a családon kívüli felnőtt modell keresése.

A 17 éves kortól a 25 éves korig tartó ifjúkorra kialakul a végleges testmagasság és a felnőtt személyiség.

A 60 éves korig tartó felnőttkor a legaktívabb alkotó tevékenység időszaka, a végén megkezdődik az élettani hanyatlás, nőknél a klimax.

Az öregkorra jellemző

a ráncosodás (a bőr veszít a víztartalmából), az őszülés, a kopaszodás,

a testtartás megváltozik, az izomerő csökken, fokozódik a csontritkulás, gyengébbek az ízületek, porckopás, ízületi gyulladások alakulnak ki,

ínysorvadás következtében fogvesztés tapasztalható.

Az érelmeszesedés mértéke nő, szűkülnek az erek, rugalmasságuk csökken, a vérnyomás nő, fokozódik az agyvérzés, infarktus, trombózis kockázata.

Gyakori az öregkori távollátás, nagyothallás, csökken az agyvelő tömege, romlik a memória, csökken az alkalmazkodóképesség.

A halál

Biológiai szempontból olyan folyamat, amelyben a testnek, mint az egységes rendszernek a komplex működése leáll, a homeosztázis megszűnését eredményezi, ami az egyes szervrendszerek, szervek, végül a sejtek pusztulásában nyilvánul meg. A halál tehát egy folyamat, az a pillanat, melyben bekövetkezik, tapasztalati, technikai megfigyelések alapján pontosan nem állapítható meg. Társadalmilag elfogadott megállapodás szükséges annak meghatározásához, hogy milyen jelenségek alapján mondhatjuk ki az egyén halálát.

Klinikai halálról akkor beszélünk, amikor a szívműködés és a légzés leáll. Állapotából – a külső körülményektől függően – általában még 5-10 percig az egyén újraéleszthető súlyosabb következmények nélkül, mivel az agyi működések visszafordíthatatlan károsodásokat még nem szenvednek.

Agyhalálról akkor beszélünk, amikor az agy a keringés leállása miatt az oxigénhiány és a tápanyaghiány következtében irreverzibilisen és súlyosan károsodik. Alapvetően két szintjét különböztetjük meg,

az agykérgi halál esetén helyesebb kómáról beszélni, hiszen a homeosztázis fenntartásában nélkülözhetetlen keringés és légzés működik. Az agykéreg működéséről elsősorban EEG-, CT-, MR-berendezések nyújtanak információt.

Az agytörzsi halál (biológiai halál) az életfunkciókat fenntartó gépek nélkül a szervezet működésének végleges leállását eredményezi, mivel az agytörzs területén találhatók az alapvető életfunkciókat fenntartó keringési és légző központok. Az egyes agytörzsi területek állapotának megítéléséhez a következő vizsgálatok végzendők el:

pupilla-fényreakció, aminek során intenzív fénnyel, többször, külön-külön is megvilágítjuk a pupillákat,

a szaruhártyareflex, aminek a kiváltása a szaruhártya mechanikus ingerlésével történik (pl. vattával), erre megfelelő agyi működés esetén reflexes szemhéjzárás következik be.

Az akceleráció

Az utóbbi évszázadban a posztembrionális fejlődés felgyorsulását jegyezték fel (akceleráció = gyorsulás lat.). A korábbi évszázadokhoz képest a gyerekek

tejfogai hamarabb bújnak ki,

gyorsabb és nagyobb mértékű a testtömeg- és a testmagasság-növekedés,

korábbi ivarérettség tapasztalható. Semmelweis idejében a lányok első mensesének ideje 15-19 év közé esett, ma ez a 12-14. életévre esik.

Az akceleráció hátterében a javuló életfeltételek (táplálkozás, higiéniai körülmények), ingergazdag környezet, korszerű szociális, ill. egészségügyi ellátás állnak.

4.9.2.1. A szaporodás, fejlődés egészségtana

A nőgyógyászati szűrővizsgálatok jelentősége

A nőgyógyászati szűrővizsgálatokon való rendszeres részvétellel időben felismerhetők a szexuális úton terjedő fertőzések, ill. a daganatos betegségek előzetes állapotai. A korai diagnózis és a kezelések időben történő megkezdése jelentősen javítja a terápia sikerességét és a gyógyulás esélyét. A szűrővizsgálatok a méh, a petefészkek és az emlők vizsgálatából, valamint méhnyakrákszűrésből áll.

Az emlők vizsgálata tapintással történik a mell és a hónalj területén, ha eltéréseket észlel a szakorvos, további mammográfiás vizsgálat javasolt.

A méhnyak és a hüvely vizsgálata történhet kolposzkóppal, mely egy önálló világítással rendelkező nagyító. Az eszközzel jól megfigyelhetők a szemmel látható esetleges szövettani rendellenességek.

A méhnyakrákszűrés során – melyet javasolt évente elvégeztetni - a méhszáj területéről és környékéről hámsejteket tartalmazó váladékmintát – kenetet – vesznek, amit később patológus szakorvos értékel ki. Kóros folyamatra a kenetben található elváltozott hámsejtekből lehet következtetni.

Hüvelyi ultrahanggal a méh alakjáról, nagyságáról, esetleges elváltozásairól lehet információt kapni.

A családtervezés

A családtervezés a gyermekvállalás tudatos előkészítése. A családtervezés során a gyermeket vállaló párok

meghatározzák a születendő gyermekek számát,

a születések időszakát, ill.

csökkenteni kívánják a koraszülés veszélyét,

továbbá a születési rendellenességek kockázatát (genetikai tanácsadás).

A családtervezés része így a terhesség előtti tanácsadás, a mesterséges megtermékenyítés, a terhesgondozás, a fogamzásgátlás, az örökbefogadás, az abortusz.

A terhesség előtti tanácsadás célja lehet

akár teljeskörű egészségügyi vizsgálat elvégzése (genetikai, pszichológia konzultáció),

vagy meddőség esetén az esetleges mesterséges megtermékenyítési programok ismertetése.

A genetikai tanácsadás a tudatos családtervezés első lépése, olyan szakrendelés, amely során a páciensek valamely genetikai hátterű betegségre/rendellenességre vonatkozó információt kapnak. A tanácsadás feladata

a betegség természetének tisztázása,

a megjelent személyre vonatkozóan a genetikai kockázat megállapítása,

a betegség várható lefolyásának megállapítása.

A magzati diagnosztika módszereivel a magzat egészségi állapotáról kaphatunk információt, segítségével felismerhetővé válnak azok a betegségek, amelyek méhen belüli, ill. újszülöttkori kezelést tesznek szükségessé, vagy súlyosabb esetekben a terhesség megszakítását indokolhatják.

A kóros ultrahanglelet (pl. Down-szindrómát valószínűsít a rendellenes tarkóredő),

a szívműködés rendellenességei,

a magzatvíz mennyiségi eltérései további vizsgálatokat igényelnek.

A magzati vizsgálatokat két csoportba oszthatjuk,

a nem invazív eljárások

az ultrahangvizsgálat, szívultrahang-vizsgálat,

anyai vérvizsgálat,

CTG (magzati szívhangot megfigyelő eljárás),

NST (magzati szívhangot, a méhizomzat összehúzódását és a magzat mozgását egyszerre vizsgáló módszer).

Az invazív eljárások

a genetikai magzatvíz-mintavétel,

külsőmagzatburok-mintavétel,

vérvétel a köldökzsinórból.

A terhességi szűrővizsgálatoknak, ill. a terhesgondozásnak az elsődleges célja a várandósság szakmai nyomonkövetése, ellenőrzése az állapotos nő és magzatának egészségmegőrzése céljából.

A Magzatvédelmi Törvény írja elő a terhesgondozás menetét, melyet a szülész-nőgyógyász végez a védőnő és a családorvos közreműködésével. A terhesgondozás része

a vérnyomás és a pulzus mérése,

a testsúly mérése,

vizeletvizsgálat, vér vizsgálata (vérsejtek, vas, kalcium, vitaminok stb.), vércukorszintmérés cukorterheléses vizsgálattal,

fogorvosi vizsgálat,

magzati szívfrekvencia ellenőrzése,

magzat testméreteinek meghatározása (combcsont hosszának, mell- és fejkörfogatának mérése stb.),

CTG-vizsgálat,

AFP-mérés (AFP (alpha-fetoprotein) olyan magzati fehérje, aminek az anyai vérben mért mennyisége velőcsőzáródási rendellenességekben (nyitott gerinc) megemelkedik), az eljárás újabban nem kötelező.

Fogamzásgátlás

A tudatos családtervezés része a fogamzásgátlás, mellyel elejét lehet venni a nem kívánt terhességeknek, illetve az esetleges abortuszoknak. A különféle módszerek hatékonyságát a terhességi index segítségével lehet megadni. A terhességi index, vagy Pearl-index azt jelenti, hogy egy év alatt az adott védekezési módszert használó 100 pár közül hánynál jelentkezik terhesség. Minél kisebb ez a szám, annál biztonságosabb a módszer. Védekezés nélkül ez a szám 80-90.

A fogamzásgátló tabletták szájon át szedhető hormontartalmú készítmények. Bennük ösztrogén és progeszteron található. Megakadályozzák a petesejt érését, kilökődését.

Előnyei:

a legbiztonságosabb, leghatékonyabb módszer, a terhességi indexen 0,3-2,0 értéket mutat,

alkalmazása egyszerű,

a havi vérzés előtti és alatti panaszokat csökkenti, pontosítja a rendszertelen ciklust.

Hátrányai:

el lehet felejteni a bevételét,

nem véd a nemi betegségekkel szemben,

émelygés, hányinger, rossz közérzet léphet fel,

megnövekedik a trombózis és az embólia kockázata,

májfunkciózavarokhoz vezethet.

A mellékhatások szempontjából fontos, hogy minél kevesebb hormont tartalmazzanak, ugyanakkor biztonságosak legyenek.

A gumióvszer (koton, kondom) vékony gumiból készült, a hímvesszőre húzandó fogamzásgátló eszköz. Terhességi indexe 7-14.

Semmilyen egészségkárosító hatása nincsen, ez az egyetlen fogamzásszabályozó módszer, mely véd szinte az összes nemi betegséggel szemben.

Nem megfelelő használat esetén elszakadhat.

A nemi úton terjedő fertőzések – mint pl. szifilisz, AIDS, trichomoniasis, Chlamydia, HPV, különféle gombás betegségek – megelőzésének hatékony módjai az óvszerhasználaton túl,

a védőoltások alkalmazása (HPV),

a rendszeres szűrővizsgálatok,

a szexuális partnerek nem túl gyakori váltogatása, ill. körültekintő megválasztása.

A természetes fogamzásgátló módszerek

a naptármódszer,

a test alaphőmérsékletének mérése és

a megszakított közösülés.

Előnyük, hogy teljesen ártalmatlanok az egészségre, de ugyanakkor nem megbízhatók.

A naptármódszer alapja, hogy a peteérés 28 napos ciklus esetén általában a 14. napon történik, ezért mivel a petesejt 24 óráig, a hímivarsejt 48 óráig életképes, kiszámítható, hogy a ciklus közepén 3-4 napig jöhet létre terhesség. Tehát elvileg ebben az időben kell tartózkodni a közösüléstől vagy védekezni más módszerrel. 28 napos ciklus esetén ez a 10.-18. napot jelenti.

A testhőmérséklet-mérés alapja az, hogy peteéréskor az alaphőmérséklet először kicsit csökken, majd nő 0,3-0,5 Celsius fokkal.

A megszakított közösülés során a férfi nem engedi az ondóját a nő hüvelyébe a szeretkezés végén. Az összes módszer közül ez a legkevésbé megbízható, mivel a férfi legtöbbször későn szakítja meg a közösülést.

Abortusz

A terhesség mesterséges úton történő megszakítását művi vetélésnek vagy abortusznak nevezik, megkerülhetetlen morális, társadalmi, politikai, jogi kérdéseket vet fel. Az etikai problémákon túl – magzatnak, mint önálló emberi lénynek a fogantatástól joga van az élethez – a később kívánt magzatok életkilátásait jelentősen ronthatja és veszélyeztetheti az abortuszon átesett nő egészségét.

A terhesség 12. hetéig, indokolt esetben a terhesség 16. hetéig, a nem kívánt terhesség megszakítható. A jogszabály a következő esetekben teszi lehetővé az abortuszt:

amennyiben a terhesség a várandós nő egészségét súlyosan veszélyezteti,

a magzat súlyos, gyógyíthatatlan fogyatékosságban szenved,

az állapotosság bűncselekmény következménye,

a várandós nő súlyos válsághelyzete – testi vagy lelki megrendülés, illetve társadalmi ellehetetlenülés – esetén.

Az orvosi beavatkozás műtétnek számít. A klasszikus terhességmegszakítás során a méhnyakat mechanikusan kitágítják, majd a méhnyálkahártyába beágyazódott embriót vagy magzatot éles kanállal lekaparják.

Az abortusz esetenként súlyos szövődményekkel járhat.

A műtét alatt átszakadhat a méh fala,

a műtétet követően pedig a tágítás miatt kialakulhat a méhnyak gyengesége, aminek következtében következő várandósság alatt nagyobb valószínűséggel következik be burokrepedéssel induló spontán vetélés.

A gyakorta ismételt méhkaparások a későbbiekben beágyazódási, ill. lepénytapadási rendellenességet okozhatnak.

A műtét után esetlegesen visszamaradt magzati maradványok később súlyos fertőzéseket okozhatnak.

Az abortusz után a jelentkező bűntudat miatt gyakran alakulnak ki poszttraumás pszichés problémák, depressziós, szorongásos állapotokat előidézve. Legjellemzőbb az önvád, harag önmagára és a partnerére, gyász, lelkiismeret-furdalás, az esemény újbóli átélése, a teherbeesés félelme miatt a szexuális vágy elvesztése.

Meddőség

Amennyiben rendszeres szexuális élet mellett, fogamzásgátlás nélkül, egy év alatt sem következik be a várandósság, meddőségről beszélhetünk.

A női meddőség leggyakoribb okai

részben hormonális, mint pl.

a peteérés rendellenességei,

a prolaktinszint emelkedése,

a korai menopauza,

részben mechanikai eredetűek, mint pl.

a petevezető elzáródása,

az endometriózis.

A hormonális zavarok következményeként

elmaradhat a peteérés, nem jön létre megtermékenyítésre alkalmas petesejt, nem történik ovuláció. A rendellenességek érinthetik

a hipotalamusz (GnRH),

az agyalapi mirigy (FSH, LH),

a petefészkek (ösztrogén),

a mellékvesekéreg működését.

Megfelelő hormonális kezeléssel az esetek jelentős része orvosolható.

Továbbá a prolaktin, a tejelválasztást serkentő hormon magas szintje a peteérést kiváltó hormonok alacsony szintjét eredményezi. A prolaktinszint az agyalapi mirigy daganata miatt lehet magas.

Korai menopauza esetén már 35 éves kor előtt elmarad a menstruáció és megszűnik a peteérés.

A mechanikai rendellenességek a hüvely, a méh és a petevezetők rendellenes fejlődésére vezethetők vissza, melyek többnyire műtéti úton orvosolhatók.

A petevezetők szűkületét sokszor különféle fertőzések – Chlamydia – miatti gyulladásos megbetegedések okozzák, aminek következtében az embrió nem tud a petevezetéken keresztül eljutni a méhbe.

Endometriózis esetén méhnyálkahártya-lemezek a méhen kívül is megtalálhatók, pl. petevezetőben, ill. petefészek felszínén. Ezeknek a méhen kívüli szöveteknek az állapota folyamatosan változik a női nemi ciklus egyes fázisainak megfelelően hormonális hatásokra, ami annyit jelent, hogy minden hónapban e területek nyálkahártyája vérzés kíséretében lelökődik. A folyamat eredményeként a petefészkek felszínén hegesedések keletkeznek, melyek megakadályozzák az ovulációt, ill. a petevezető belső felszínének sérülése elzáródáshoz vezethet.

A férfi meddőség hátterében szintén állhatnak hormonális okok, melyek

a hipotalamusz,

az agyalapi mirigy (FSH, LH),

a mellékvesekéreg, ill.

a here (tesztoszteron) rendellenes hormontermelésének zavarai miatt következnek be.

Továbbá:

Rejtettheréjűség – mikor születéskor a here nem száll le a herezacskóba, hanem a hasüregben marad –, ill. a herezacskó falában futó vénák tágulata esetén a magas testhőmérséklet gátolja a hímivarsejtképzést.

A felnőttkori mumpsz szövődményeként heregyulladás alakulhat ki, aminek eredményeként hegesednek, illetve elzáródnak az ivarutak.

A dohányzás, a túlzott alkoholfogyasztás, a kemoterápia, a sugárkezelés csökkentik a hímivarsejtek számát.

Az erekció és ejakuláció – melyek gerincvelői reflexek – zavarai hátrányosan befolyásolják a nemzőképességet, okai lehetnek

idegi, ill.

pszichés eredetűek,

a stresszből, a párkapcsolati konfliktusokból, egzisztenciális bizonytalanságból származtathatók.

A meddőség bizonyos eseteiben megoldás lehet a mesterséges megtermékenyítés, aminek két alapvető formája van,

a mesterséges ondóbevitel és

az in vitro megtermékenyítés (lásd korábban).

Ondóbevitelre – inszemináció – a pár férfi tagjának merevedési zavarok miatti nemzőképtelensége esetén van szükség. Ennek során, szükség esetén a cél biztosabb elérésének érdekében a nő petefészkében hormonális kezeléssel biztosítják a tüszők érését és az ovulációt. A beavatkozásnak köszönhetően sokszor több petesejt érik meg és lökődik ki, ezért megnő az ikerterhességek valószínűsége. A peteérés időpontjában az előzőleg leadott ondóból az előkezelt aktív spermiumokat elkülönítik, majd egy steril műanyag katéter segítségével a méh üregébe, a petevezető közelébe juttatják.